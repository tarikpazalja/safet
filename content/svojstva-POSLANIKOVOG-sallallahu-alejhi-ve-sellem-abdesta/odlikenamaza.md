---
title: 'Odlike namaza'
order: 1
---

# Mjesto namaza u islamu

Jedan od ciljeva pisanja ove knjige jeste pokušaj da se kod 
ljudi na našim prostorima pobudi želja za obavljanjem 
namaza i ojača svijest o njegovom mjestu u islamu. Primjetno 
je da veliki broj ljudi nije svjestan o kakvom je ibadetu riječ, 
pa je to u praktičnom smislu rezultiralo njihovim nemarnim 
odnosom prema namazu. Svakodnevnim postupcima pokazuju da nisu ispravno shvatili njegovo mjesto u islamu, pa ćemo 
vidjeti da zbog utakmica, filmova, serija, šetnji i dr. izostavljaju namaz, najbitniji ibadet u islamu.
Prije nego što počnemo govoriti o vrijednosti i mjestu namaza 
u islamu, želim spomenuti neke osobine po kojima se namaz 
odlikuje nad ostalim ibadetima i temeljima islama, a što, opet, 
ima za cilj da kod ljudi p(r)obudi želju za njegovim obavljanjem.

# ODLIKE NAMAZA

#### 1. Prvo djelo za koje će se polagati račun na Sudnjem danu   

Rekao je Allahov Poslanik, sallallahu alejhi ve sellem: „Prvo 
djelo za koje će rob polagati račun na Sudnjem danu jest 
namaz, pa ako namaz bude dobar, bit će dobra i ostala djela, a 
ako namaz bude loš, i ostala djela bit će loša.“[^1]        
Ako insan bude svjestan ove činjenice, to će sigurno ostaviti 
velik trag na njega i pobuditi u njemu želju da redovno obavlja propisane namaze, a samim time da se što bolje spremi za 
neminovno polaganje računa na Sudnjem danu.    


#### 2. Posljednja karika islama koja će se izgubiti   

Ebu Umame el-Bahili prenosi da je Allahov Poslanik, sallallahu alejhi ve sellem, rekao: „Odrješivat će se veze/karike islama, jedna po jedna, pa kad god se odriješi jedna, ljudi će se 
prihvatiti za onu koja je slijedi. Prva karika koja će otpasti i 
odriješiti se jest suđenje po Allahovom zakonu, a posljednja je 
namaz.“[^2]   

Onaj koji ne govori po hiru svome, Allahov Poslanik, sallallahu alejhi ve sellem, u ovom hadisu jasno kazuje da je namaz 
posljednja karika koja insana veže za islam, što bi trebalo buditi veliki strah kod onih koji ne klanjaju redovno i koji su 
ispustili i posljednju kariku koja ih veže za islam.  

#### 3. Posljednja oporuka Allahovog Poslanika njegovom ummetu  

Od Ummu Seleme, radijallahu anha, prenosi se da je rekla: 
„Posljednja oporuka koju je izrekao Allahov Poslanik, sallallahu 
alejhi ve sellem, bile su riječi: ‘(Čuvajte) namaz, namaz! I pazite 
one koji su u vašem podaništvu!’ Allahov Poslanik, sallallahu 
alejhi ve sellem, izgovarao je ove riječi hropteći u prsima, ne 
mogavši ih više izgovoriti jezikom.“[^3]  

Svi znamo da insan na samrti, znajući da mu se kraj dunjalučkog života približio, govori o najbitnijim stvarima jer nema vremena govoriti o nebitnim. Posljednja oporuka Allahovog Poslanika, sallallahu alejhi ve sellem, njegovom ummetu bila je 
da pazi na namaz, što nedvosmisleno ukazuje na bitnost ovog 
ibadeta i njegovo mjesto u islamu.   

#### 4. Ibadet čije je izvršioce Uzvišeni Allah pohvalio u više ajeta, a i one koji drugima naređuju da ga obavljaju  

Kaže Uzvišeni Allah: „I spomeni u Knjizi Ismaila! On je ispunjavao dato obećanje i bio poslanik, vjerovjesnik, i tražio je od čeljadi svoje da molitvu obavljaju i da milostinju udjeljuju, 
i Gospodar njegov je bio njima zadovoljan.“[^4]   

Uzvišeni je rekao: „Ono što žele – vjernici će postići, oni koji 
molitvu svoju ponizno obavljaju, i koji ono što ih se ne tiče 
izbjegavaju, i koji milostinju udjeljuju, i koji stidna mjesta 
svoja čuvaju – osim od žena svojih ili onih koje su u posjedu 
njihovu, oni, doista, prijekor ne zaslužuju – a oni koji i pored 
toga traže, oni u zlu sasvim pretjeruju – i koji o povjerenim 
im amanetima i obavezama svojim brigu brinu, i koji molitve 
svoje na vrijeme obavljaju.”[^5]   

Kazao je Uzvišeni: „Čovjek je, uistinu, stvoren malodušan: kada 
ga nevolja snađe – brižan je, a kada mu je dobro – nepristupačan 
je, osim vjernika, koji molitve svoje budu na vrijeme obavljali.“[^6]  


#### 5. Ibadet zbog kojeg je Uzvišeni Allah ukorio one koji su nemarni prema njemu  

Uzvišeni Allah kaže: „A njih smijeniše zli potomci, koji molitvu napustiše i za požudama pođoše; oni će sigurno zlo proći.“[^7]  

Također je rekao: „Licemjeri nastoje Allaha prevariti, a On će 
njih nadmudriti. Kada ustaju da molitvu obave, lijeno se dižu, 
i samo zato da bi se pokazali pred svijetom, a Allaha gotovo da 
i ne spomenu.“[^8]  

Dalje kaže: „Svaki čovjek je odgovoran za ono što je radio, 
osim sretnika, oni će se u džennetskim baščama raspitivati o nevjernicima: ‘Šta vas je u Sekar dovelo?’ ‘Nismo’ – reći će – 
‘bili od onih koji su namaz obavljali i od onih koji su siromahe 
hranili, i u besposlice smo se sa besposlenjacima upuštali, i 
Sudnji dan smo poricali, sve dok nam smrt nije došla.’“[^9]  

Kazao je Plemeniti Gospodar: „A teško onima koji, kada molitvu obavljaju, molitvu svoju kako treba ne izvršavaju, koji se 
samo pretvaraju!“[^10]  

#### 6. Ibadet po kojem se raspoznaju muslimani  

Od Enesa, r.a., prenosi se da je Allahov Poslanik, sallallahu 
alejhi ve sellem, rekao: „Ko bude obavljao naš namaz s nama 
i okretao se našoj kibli i jeo meso koje mi zakoljemo, to je 
musliman koji ima garanciju i sigurnost Uzvišenog Allaha i 
Njegovog Poslanika. Zato nemojte kidati ugovor s Allahom.“[^11]  

#### 7. Svojstvo iskrenih vjernika koji su zaštitnici drugim vjernicima  

Kazao je Uzvišeni Allah: „A vjernici i vjernice su prijatelji jedni 
drugima: traže da se čine dobra djela, a od nevaljalih odvraćaju, i molitvu obavljaju i zekat daju, i Allahu i Poslaniku Njegovu se pokoravaju. To su oni kojima će se Allah, sigurno, smilovati. – Allah je doista silan i mudar.“[^12]  

#### 8. Najbitniji temelj islama nakon šehadeta  

Od Abdullaha ibn Omera, r.a., prenosi se da je Allahov Poslanik, sallallahu alejhi ve sellem, rekao: „Islam je sagrađen 
na pet stvari: svjedočenju da nema boga osim Allaha i da je 
Muhammed Allahov Poslanik, obavljanju namaza, izdvajanju zekata, obavljanju hadža i ramazanskom postu.“[^13]  

Ibn Omer, radijallahu anhu, prenosi da je Allahov Poslanik, 
sallallahu alejhi ve sellem, rekao: „Naređeno mi je da se borim 
protiv ljudi sve dok ne posvjedoče da nema drugog boga osim 
Allaha i da je Muhammed Allahov poslanik, dok ne počnu 
obavljati namaz i davati zekat. Kada to urade, garantujem im 
da će njihovi životi i imeci biti sigurni, izuzev ako se ogriješe 
o propise islama, a njihov je konačni obračun kod Uzvišenog 
Allaha.“[^14]  

Ebu Abdurrahman Abdullah b. Mes’ud, radijallahu anhu, kazuje: „Upitao sam Vjerovjesnika, sallallahu alejhi ve sellem: 
‘Koje je djelo najdraže Allahu?’ Poslanik, sallallahu alejhi ve 
sellem, odgovori: ‘Namaz obavljen u propisano vrijeme.’ Zatim sam upitao: ‘A koje onda?’ ‘Dobročinstvo prema roditeljima’, odgovori on. ‘A koje poslije njega?’ Poslanik, sallallahu 
alejhi ve sellem, reče: ‘Džihad na Allahovom putu.’“[^15]  

#### 9. Jedini ibadet propisan na nebesima  

U vjerodostojnim predajama koje govore o Isrāu i Mi’radžu 
spomenuto je da je Uzvišeni Allah u direktnom razgovoru s Allahovim Poslanikom, sallallahu alejhi ve sellem, te večeri propisao Poslanikovom ummetu obavljanje pet dnevnih namaza.  

#### 10. Ibadet koji je u početku propisan pedeset puta dnevno, što je potom smanjeno na pet, a nagrada za njegovo obavljanje ostala je u vrijednosti njih pedeset  

U predajama iz prethodne tačke stoji i da je Uzvišeni Allah na 
početku razgovora s Poslanikom, sallallahu alejhi ve sellem, 
njegovom ummetu propisao pedeset namaza, pa se Allahov 
Poslanik, sallallahu alejhi ve sellem, na nagovor Musaa vraćao 
i tražio olakšicu od Uzvišenog Allaha sve dok broj namaza 
nije došao do pet. Potom je Uzvišeni Allah rekao: „O Muhammede, to je pet namaza u toku svakog dana i noći, za svaki 
namaz nagrada je deset, pa je to pedeset namaza.“[^16]  

#### 11. Ibadet koji je Uzvišeni Allah naredio Poslaniku i njegovim sljedbenicima, tražeći od njih da ga naređuju svojim porodicama i strpe se na tome 

Kaže Uzvišeni Allah: „Naredi čeljadi svojoj da namaz obavljaju i istraj u tome! Mi ne tražimo od tebe da se sam hraniš, 
Mi ćemo te hraniti! A samo one koji se budu Allaha bojali i 
grijeha klonili čeka lijep svršetak.“[^17]  

Rekao je Allahov Poslanik, sallallahu alejhi ve sellem: „Djeci 
naređujte da obavljaju namaz kad napune sedam godina, a 
zbog namaza ih nakon desete godine i (odgojno) istucite, u toj 
dobi ih i rastavite u postelji.“[^18]  

U sedmoj godini djeca nisu punoljetna, pa nisu ni griješna ako bi propustila namaz, ali nam je naređeno da ih već od te 
godine navikavamo na njega kako bi još od djetinjstva stekla 
naviku redovnog klanjanja. To svakako ukazuje na bitnost namaza 
u islamu.  

#### 12. Ibadet koji je, ako se prespava ili zaboravi, obaveza izvršiti kad se insan probudi ili sjeti namaza  

Allahov Poslanik, sallallahu alejhi ve sellem, rekao je: „Ko zaboravi 
namaz ili ga prespava iskupit će se tako što će ga obaviti kad se sjeti.“[^19]  

Ako bi se dogodilo da insan zaboravi obaviti namaz ili ga prespava, 
on nije griješan zbog toga jer nije mogao utjecati na to, ali mu je 
obaveza klanjati kad se sjeti namaza ili kad se probudi. To nam opet 
ukazuje na mjesto namaza u islamu jer, iako smo ga zaboravili ili prespavali, opet ga moramo klanjati, pa makar i nakon isteka namaskog 
vremena.  

#### 13. Ibadet koji Uzvišeni Allah u Kur’anu naziva imanom  

Kazao je Uzvišeni Allah: „Allah neće dopustiti da propadnu 
molitve vaše. – A Allah je prema ljudima zaista vrlo blag i milostiv.“[^20]  

#### 14. Ibadet koji nikad nije dozvoljeno izostaviti  

Sve dok je insan razuman njemu je obaveza obavljati namaz 
shodno mogućnostima. Namaz se klanja u bolesti, na putu, u 
strahu, u borbi, s tejemmumom kad nema vode, pa i kad se ne zna gdje je kibla. Knjige islamskog prava ispunjene su govorom u kojem učenjaci pojašnjavaju kako će se namaz obavljati 
u vanrednim situacijama.  

Imam Ibn Hazm kaže: „Islamski učenjaci imaju jednoglasan 
stav da obaveza namaza ne spada i nije ga dozvoljeno, punoljetnom i razumnom insanu, namjerno odgoditi iz njegovog 
namaskog vremena iz bilo kojeg razloga, nego se obavlja shodno čovjekovoj mogućnosti: sjedeći ili na boku išaretom ili na 
bilo koji drugi mogući način.“[^21]  

Žalosno je stanje ummeta, gdje velik broj ljudi koji se izjašnjavaju kao muslimani zbog veoma bezazlenih obaveza izostavlja 
namaz. A mnogi ga izostavljaju bez ikakvog razloga.  

#### 15. Ibadet za čiju je validnost potrebno ispuniti mnoge uvjete  

Ne postoji u islamu ibadet za koji su propisani i naređeni uvjeti za njegovu validnost kao što je to s namazom. Da bi namaz 
bio validan, prije klanjanja trebaju biti ispunjeni sljedeći uvjeti: uzimanje abdesta, čistoća tijela, odijela i mjesta gdje se 
klanja, pokrivanje stidnih mjesta, okretanje prema kibli, nastupanje namaskog vremena.  

#### 16. Ibadet koji, ako se potpuno obavi, odvraća klanjača od grijeha i razvrata  

Rekao je Uzvišeni Allah u Časnom Kur’anu: „Kazuj Knjigu 
koja ti se objavljuje i obavljaj molitvu, molitva, zaista, odvraća od razvrata i od svega što je ružno; obavljanje molitve je najveća poslušnost! – A Allah zna šta radite.“[^22]  

Od Ebu Hurejre, r.a., prenosi se da je došao čovjek Allahovom 
Poslaniku, sallallahu alejhi ve sellem, i rekao: „Čovjek klanja 
noćni namaz, a kada osvane, ukrade?“ Allahov Poslanik, sallallahu alejhi ve sellem, odgovorio je: „Ono što uči spriječit će ga“ 
ili je kazao: „Njegov namaz odvratit će ga od toga.“[^23]  

Ako insan upotpuni svoj namaz, obavi ga s maksimalnom koncentracijom i skrušenošću, upotpunjujući uvjete i ruknove, 
neminovno je da će to ostaviti pozitivan trag na njega i njegove 
svakodnevne postupke.

#### 17. Ibadet koji je naređen i propisan svim poslanicima  

Uzvišeni Allah, govoreći o Ibrahimu, kaže: „Gospodaru naš, ja 
sam neke potomke svoje naselio u kotlini u kojoj se ništa ne 
sije, kod Tvoga Časnog hrama, da bi, Gospodaru naš, molitvu 
obavljali; zato učini da srca nekih ljudi čeznu za njima i opskrbi 
ih raznim plodovima da bi zahvalni bili. Gospodaru naš, Ti 
zacijelo znaš šta mi tajimo, a šta na javu iznosimo. Allahu ništa 
nije skriveno ni na Zemlji ni na nebu. Hvala Allahu, koji mi 
je u starosti podario Ismaila i Ishaka; Gospodar moj, uistinu, 
uslišava molbe. Gospodaru moj, daj da ja i neki potomci moji 
obavljamo molitvu; Gospodaru naš, Ti usliši molbu moju!“[^24]  

Plemeniti Stvoritelj u razgovoru s Musaom kaže: „Ja sam, uistinu, Allah, drugog boga, osim Mene, nema; zato se samo Meni 
klanjaj i molitvu obavljaj – da bih ti uvijek na umu bio!“[^25]  

U suri Merjem Uzvišeni navodi Isaove riječi: „‘Ja sam Allahov 
rob’ – ono reče – ‘meni će On Knjigu dati i vjerovjesnikom 
me učiniti i učiniće me, gdje god budem, blagoslovljenim, i 
narediće mi da dok sam živ molitvu obavljam i milostinju udjeljujem, i da majci svojoj budem dobar, a neće mi dopustiti da 
budem drzak i nepristojan.’“[^26]  

U dva ajeta o Ibrahimu Uzvišeni je kazao: „I poklonismo mu 
Ishaka, i Jakuba kao unuka, i sve ih učinismo dobrim, i učinismo ih vjerovjesnicima da upućuju prema zapovijedi Našoj, i 
objavismo im da čine dobra djela, i da molitve obavljaju, i da 
milostinju udjeljuju, a samo su se Nama klanjali.“[^27]  

Gospodar spominje i Zekerijaha: „I dok se on u hramu stojeći 
molio, meleci ga zovnuše: ‘Allah ti javlja radosnu vijest: rodiće 
ti se Jahja, koji će u Allahovu knjigu vjerovati, i koji će prvak 
biti, i čedan, i vjerovjesnik, potomak onih dobrih.’“[^28]  

Govoreći o misaku (zavjetu Beni Israila), Uzvišeni kaže: „I 
kada smo od sinova Israilovih zavjet uzeli da ćete se jedino Allahu klanjati, i roditeljima, i bližnjima, i siročadi, i siromasima 
dobročinstvo činiti, a ljudima lijepe riječi govoriti i molitvu 
obavljati i zekat davati, vi ste se poslije, izuzev vas malo, izopačili i zavjet iznevjerili.“[^29]  

Na drugom se mjestu kaže: „Allah je prihvatio zavjet sinova Israilovih – a 
između njih bili smo postavili dvanaest starješina – i Allah je rekao: ‘Ja sam s vama! Ako budete molitvu obavljali i milostinju davali, i ako budete u 
poslanike Moje vjerovali, pomagali im i drage volje zajam Allahu davali, 
sigurno ću preći preko hrđavih postupaka vaših i uvešću vas u džennetske 
bašče kroz koje će rijeke teći. A onaj među vama koji ni poslije ovoga ne 
bude vjerovao – s Pravog puta je skrenuo.’“[^30]  

Kad insan shvati da su određene obaveze, od kojih je i namaz, bile 
propisane i prijašnjim poslanicima i njihovim narodima, 
odnosno milionima ljudi prije njega, lakše mu je biti pokoran.

#### 18. Ibadet koji čine i druga živa bića mimo ljudi (meleci, džini, životinje i ptice)  

Kazao je Uzvišeni Allah: „Zar ne znaš da Allaha hvale svi koji su na 
nebesima i na Zemlji, a i ptice širenjem krila svojih; svi znaju kako će 
Mu se moliti i kako će ga hvaliti. A Allah dobro zna ono što oni rade.“[^31]  

Ebu Zerr, radijallahu anhu, prenosi da je Allahov Poslanik, sallallahu 
alejhi ve sellem, rekao: „Ja vidim ono što vi ne vidite i čujem ono što 
vi ne čujete. Zaškripila su nebesa i trebaju zaškripiti. Na njima nema 
mjesta ni koliko su četiri prsta a da melek ne čini sedždu Uzvišenom 
Allahu. Tako mi Allaha, da znate ono što ja znam, malo biste se smijali, 
a mnogo biste plakali, ne biste se naslađivali ženama u posteljama i izašli biste iz svojih kuća skrušeno i usrdno tražeći pomoć od Uzvišenog 
Allaha.“[^32]  

#### 19. Djelo za koje bi mrtvi voljeli da ga mogu uraditi i dodati u defter dobrih djela  

Od Ebu Hurejre, r.a., prenosi se da je Allahov Poslanik prošao pored kabura čovjeka koji je bio tek zakopan, pa je rekao: 
„Dva veoma kratka rekata, koja vi prezirete i potcjenjujete, 
kada bi ovaj mogao dodati u svoja djela, njemu bi bilo draže 
nego ostatak dunjaluka.“[^33]  

#### 20. Ibadet koji je u potpunosti i precizno prenesen od Allahovog Poslanika  

Čovjek koji pročita hadise koji govore o načinu klanjanja 
namaza vidjet će da je i najsitniji detalj prenesen od Allahovog 
Poslanika, a da ne govorimo o temeljnim dijelovima namaza: učenju Kur’ana, stajanju (kijamu), ruku’u, sedždi. Stoga 
ćemo vidjeti da cijeli ummet, generalno gledajući, klanja na 
identičan način, osim nekih sitnih postupaka u namazu. Svi 
se okreću ka kibli, svi na isti način počinju namaz izgovarajući 
„Allahu ekber“, stoje u namazu, obavljaju ruku’, vraćaju se s 
njega, odlaze na sedždu, predaju selam.  

#### 21. Ibadet koji se može klanjati na svakom čistom mjestu  

Džabir, radijallahu anhu, prenosi da je Allahov Poslanik, sallallahu alejhi ve sellem, rekao: „Dato mi je pet stvari koje 
nisu date nijednom poslaniku prije mene: potpomognut sam 
strahom na mjesec hoda; zemlja mi je učinjena mjestom za 
obavljanje namaza i čistom, pa koga god iz mog ummeta zadesi namaz bilo gdje, neka klanja; dopušten mi je ratni plijen, a nikome prije mene nije dat; dato mi je pravo zauzimanja 
za grešnike (šefa’at) i svaki poslanik bio je poslan samo svom 
narodu, a ja sam poslan svim ljudima.“[^34]  

#### 22. Ibadet u kojem se odmarao Allahov Poslanik  

Allahov Poslanik, sallallahu alejhi ve sellem, govorio bi Bilalu, 
r.a.: „Prouči ikamet, odmori nas namazom!“[^35]  

Prvo što šejtan došapne mnogim ljudima kad pomisle da 
počnu redovno klanjati jeste da je veoma teško pet puta dnevno uzimati abdest i obavljati namaz. Kada bi znali kakvu slast 
osjete vjernici u namazu, shvatili bi da on nije težak, nego 
ibadet koji se priželjkuje. Susret s Gospodarom se priželjkuje, 
a nije nešto od čega se bježi.



[^1]: Hadis bilježi Taberani u El-Evsatu, 2/240, br. 1.859; šejh Albani ocijenio ga je 
vjerodostojnim. Pogledati: Es-Sahiha, 3/343, br. 1.358; Sahih et-Tergib, 1/274, br. 376. 
[^2]: Hadis bilježe Ahmed, br. 22.160, Ibn Hibban, 15/11, br. 6.715. Š
ejh Albani ocijenio ga je vjerodostojnim. Pogledati: Sahih et-Tergib, 1/369, br. 572.
[^3]:  Hadis bilježi Ahmed, br. 26.483; šejh Albani ocijenio ga je vjerodostojnim. 
Pogledati: El-Irva, 7/238, br. 2.178.
[^4]: Merjem, 54–55.
[^5]: El-Mu’minun, 1–9.
[^6]: El-Me’aridž, 19–23.
[^7]: Merjem, 59.
[^8]: En-Nisa, 142.
[^9]: El-Muddessir, 38–47.
[^10]: El-Ma’un, 4–6.
[^11]: Hadis bilježi Buhari, br. 391.
[^12]: Et-Tevba, 71.
[^13]: Hadis bilježi Buhari, br. 8; Muslim, br. 20.
[^14]: Muttefekun alejhi: Buhari, br. 25, i Muslim, br. 22.
[^15]: Muttefekun alejhi: Buhari, br. 527, i Muslim, br. 85.
[^16]: Hadis bilježi Muslim od Enesa, r.a., br. 259.
[^17]: Ta-ha, 132.
[^18]: Hadis bilježi Ebu Davud od Amra ibn Šu’ajba od oca od djeda, br. 495; šejh Albani ocijenio 
ga je vjerodostojnim. Pogledati: Sahih Ebu Davud, 2/401, br. 509; El-Irva, 1/266, br. 247.
[^19]: Hadis bilježi Muslim od Enesa, r.a., br. 684.
[^20]: El-Bekare, 143.
[^21]: Meratibul-idžma’, str. 25.
[^22]: El-‘Ankebut, 45.
[^23]:  Hadis bilježi Ahmed, br. 9.778; šejh Albani ocijenio ga je vjerodostojnim. 
Pogledati: Es-Sahiha, 71.405, br. 3.482.
[^24]:  Ibrahim, 37–40.
[^25]: Ta-ha, 14.
[^26]: Merjem, 30–32.
[^27]: El-Enbija’, 72–73.
[^28]: Alu Imran, 39.
[^29]: El-Bekare, 83.
[^30]:  El-Ma’ida, 12.
[^31]:  En-Nur, 41.
[^32]: Hadis bilježi Tirmizi, br. 2.312. Šejh Albani ocijenio ga je dobrim (hasen). Pogledati: Sahih 
Sunen et-Tirmizi, 5/312.
[^33]: Hadis bilježi Ibn Mubarek, u Zuhdu, 1/10, br. 31. Šejh Albani ocijenio ga je vjerodostojnim. 
Pogledati: Es-Sahiha, 3/377, br. 1.388.
[^34]: Hadis bilježi Buhari, br. 438.
[^35]: Hadis bilježi Ebu Davud, br. 4.985. Šejh Albani ocijenio ga je vjerodostojnim. Pogledati: 
El-Miškat, 1/393, br. 1.253; Sahih Sunen Ebu Davud.


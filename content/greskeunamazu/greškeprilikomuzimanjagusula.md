---
title: 'Greške prilikom uzimanja gusula'
order: 6
---

# Greške prilikom uzimanja gusula

Uzimanje gusula nakon spolnog odnosa spada u ibadet jer
se tako vjernik pokorava naredbi Gospodara da se kupanjem očisti od pravne nečistoće (džunupluka).

Hadisi zabilježeni od Božijeg Poslanika, sallallahu alejhi ve sellem, a koje prenose njegove supruge, precizno su nam pojasnili kako se treba očistiti od džunupluka.

U nastavku ćemo spomenuti nekoliko najbitnijih grešaka
vezanih za ovo pitanje, a za koje se opet veže ispravnost namaza jer ako se insan ne očisti od džunupluka, ne može klanjati,
a ako bi i klanjao, namaz mu ne bi bio validan.

#### 1. Ostavljanje kupanja od džunupluka

Imao sam priliku čuti da u našem narodu postoje ljudi koji ne
vjeruju u nešto što se zove pravna nečistoća (džunupluk), pa
se ne kupaju nakon spolnog odnosa iako nas je islam jasnim
argumentima Kur’ana i sunneta obavezao na to. Nakon spolnog odnosa insan se smatra pravno nečistim i obaveza mu je
okupati se tako što će skvasiti cijelo tijelo s namjerom čišćenja
od džunupluka.
Rekao je Uzvišeni Allah: „O vjernici, kad hoćete molitvu
obaviti, lica svoja i ruke svoje do iza lakata operite – a dio glava
svojih potarite – i noge svoje do iza članaka; a ako ste džunubi,
onda se okupajte.“[^240]
Od Aiše, r.a., prenosi se da je Allahov Poslanik, sallallahu alejhi
ve sellem, rekao: „Kada muškarac legne između četiri ženina
uda (ruku i nogu), a potom se dotaknu spolni organi, kupanje
postaje obaveza.“[^241]
Ovi i mnogi drugi argumenti jasno ukazuju da je obaveza
okupati se nakon spolnog odnosa, s namjerom čišćenja od
džunupluka, koji nas sprečava da obavljamo određene ibadete
za čiju se validnost uvjetuje pravna čistoća.

#### 2. Kupanje u slučaju spolnog kontakta bez ejakulacije

Ostalo je da pojasnimo da je kupanje obavezno i nakon svakog intimnog kontakta, pa makar i ne došlo do ejakulacije.
Neke osobe imaju uvjerenje da je obaveza kupati se samo nakon spolnog kontakta u kojem je došlo do ejakulacije. To je
neispravno. U sunnetu Allahovog Poslanika, sallallahu alejhi
ve sellem, nalazimo jasne dokaze koji potvrđuju da čovjek
postaje džunup samim spolnim kontaktom, bez obzira na to
je li došlo do ejakulacije ili ne.
U početku islama postojao je propis o obaveznosti kupanja
samo ako je tokom spolnog kontakta došlo do ejakulacije (u
protivnom to nije bila obaveza), što je dokinuto propisom koji
je i danas na snazi da je kupanje obavezno nakon spolnog kontakta bilo ejakulacije ili ne bilo. Neki učenjaci navode konsenzus u vezi s obaveznošću kupanja nakon spolnog odnosa u
kojem nije došlo do ejakulacije.

U jednoj od predaja prethodno citiranog hadisa Aiše, r.a., o
obaveznosti kupanja nakon spolnog kontakta ima dodatak:
„...pa makar i ne došlo do ejakulacije.“[^242]

Ovdje ostaje da se pojasni dio hadisa „potom se dotaknu spolni organi“ – odnosi li se to na svako dodirivanje spolnih organa muškarca i žene ili na nešto drugo?

Učenjaci četiri pravne škole definisali su da „dodirivanje“ spolnih organa nakon kojeg kupanje postaje obaveza podrazumijeva „ulazak cijelog glavića u ženski spolni organ“.

Knjige hanefijskog mezheba kada govore o definiciji „doticanja“ spolnih organa iz kojeg proizlazi obaveza kupanja, navode
govor kadije Ebu Jusufa: „Kada glavić potpuno uđe (da se ne
vidi), kupanje je obavezno, bez obzira na to je li bilo ejakulacije ili nije.“[^243]

Shodno tome, ako bi prilikom intimnog kontakta supružnika
zaista došlo „samo“ do dodirivanja spolnih organa, bez ulaska
muškog spolnog organa u ženski, a ne bude ni ejakulacije,
kupanje u toj situaciji nije obaveza.

#### 3. Sprečavanje vode da dođe do svih dijelova tijela (npr.,usljed nošenja kape na glavi ili nalakiranih noktiju)

Jedna od grešaka koja se veže za gusul jest i to što neki ljudi, iz
njima poznatih razloga, stavljaju kapu ili nešto drugo na glavu
kako bi spriječili dolazak vode do kose, dok, s druge strane,
postoje žene koje se abdeste ili kupaju od džunupluka, a na
njihovim noktima je lak koji sprečava dolazak vode do tijela i čini abdest ili gusul neispravnim.

Da bi kupanje bilo validno, prema onome što je zabilježeno
u vjerodostojnim hadisima, treba skvasiti cijelo tijelo. Dakle,
ako bi se neko okupao, a neke dijelove tijela ne bi pokvasila
voda, to kupanje ne bi bilo validno.

Uvaženi šejh El-Usejmin rekao je: „Postoje dva načina kupanja. Prvi je minimalni/zadovoljavajući, a to je da se pokvasi cijelo tijelo vodom uz ispiranje usta i nosa. Osoba koja pokvasi
cijelo tijelo otklonila je od sebe veliku (pravnu) nečistoću i
postala čista na osnovu ajeta ‘Kad budete džunubi, očistite se.’
Drugi je potpuno kupanje, a to je da se okupa onako kako
se kupao Allahov Poslanik, sallallahu alejhi ve sellem. Naime,
sunnet je prvo oprati ruke, zatim spolni organ i onaj dio tijela
koji se isprljao u spolnom činu. Nakon toga će uzeti abdest u
potpunosti, posuti vodu po glavi tri puta, pa oprati ostali dio
tijela i to je potpuni način kupanja.“[^244]

#### 4. Ostavljanje namaza osobe koja nije u mogućnosti uzeti abdest, a ne želi uzeti tejemmum

Neki ljudi, u neznanju, spremni su ostaviti namaz kada ne
mogu uzeti abdest, naročito ako su u pitanju vanredne situacije, kao što je bolest. Tako ćemo vidjeti da mnogo ljudi kao
izgovor za ostavljanje namaza u periodu bolesti ili ležanja u bolnici navodi da ne mogu uzeti abdest.

Uzvišeni Allah propisao je pripadnicima ovog ummeta da, kad se
nađu u situaciji da nemaju vode ili je imaju, ali im njeno korištenje šteti zdravlju ili usporava ozdravljenje, uzmu tejemmum.

Kaže Gospodar svjetova: „O vjernici, kad hoćete molitvu
obaviti, lica svoja i ruke svoje do iza lakata operite – a dio
glava svojih potarite – i noge svoje do iza članaka; a ako ste
džunubi, onda se okupajte; a ako ste bolesni ili na putu ili ako
ste izvršili prirodnu potrebu ili ako ste se sastajali sa ženama,
a ne nađete vode, onda rukama svojim čistu zemlju dotaknite
i njima lica svoja i ruku svoje potarite. Allah ne želi da vam
pričini poteškoće, već želi da vas učini čistim i da vam blagodat Svoju upotpuni, da biste bili zahvalni.“[^245]

Od Ammara ibn Jasira, radijallahu anhu, prenosi se da je
rekao: „Vjerovjesnik , sallallahu alejhi ve sellem, poslao me
radi nekog posla, pa sam se odžunupio i nisam našao vode,
pa sam se (želeći ukloniti dženabet) valjao po zemlji kao što
to čini životinja. Potom sam otišao Vjerovjesniku, sallallahu
alejhi ve sellem, i spomenuo mu to, a on reče: ‘Dovoljno ti je
bilo da si učinio rukama ovako’ – potom je rukama udario po
zemlji jedanput, a onda potrao lijevom po desnoj, vanjski dio
šaka i lice.”[^246]

Na osnovu ovih, a i mnogih drugih argumenata, ako se vjernik
nađe u situaciji da nema vode ili je ima, ali se boji njenog korištenja, dozvoljeno mu je uzeti tejemmum na način spomenut u hadisu i nije mu dozvoljeno u tim situacijama odgađati
namaz izvan njegovog propisanog vremena.

#### 5. Smatrati da je osoba u stanju džunupluka stvarno nečista i da se u takvom stanju ne treba kretati izvan kuće

Kao što postoje oni koji se ne kupaju od džunupluka ne priznajući nešto što se zove pravna nečistoća, postoje i oni koji
pretjeruju kad je riječ o džunupluku, pa smatraju da je osoba
u tom stanju stvarno nečista, da ne treba izlaziti iz kuće i, ako
izađe, da je „baksuz“ i da ga može zadesiti neka nedaća.

To je neispravno uvjerenje. Da, najbolje je da se insan odmah
okupa nakon spolnog kontakta kako ne bi zaboravio to učiniti, pa možda nastupi namasko vrijeme, a on još bude u tom
stanju. No, ako ima bilo kakvu potrebu da odgodi kupanje
ili izađe iz kuće i obavi neke poslove, a potom se vrati kući i
okupa se, u tome nema ništa sporno.

Ebu Hurejre, radijallahu anhu, pripovijedao je: „Sreo sam Allahovog Poslanika, sallallahu alejhi ve sellem, na jednom od
medinskih puteva, a bio sam džunup, pa me uzeo za ruku i
skupa smo prošetali. Nakon toga Allahov Poslanik, sallallahu
alejhi ve sellem, sjeo je, a ja sam krišom otišao okupati se. Poslanik, sallallahu alejhi ve sellem, primijetio je da me nema, pa
me, kad sam se vratio, upitao: ‘Gdje si bio, Ebu Hurejre?’ ‘Allahov Poslaniče, bio sam džunup i bilo mi je neugodno sjediti
s tobom u takvom stanju’, odgovorio sam. Poslanik, sallallahu
alejhi ve sellem, reče: ‘Subhanallah, zaista vjernik ne može biti
nečist!’“[^247]

Imam Buhari citirao je ovaj hadis u poglavlju koje je naslovio
„Džunup može izaći iz kuće i otići do pijace“, iz čega se jasno
vidi da je njime želio dokazati činjenicu o kojoj govorimo, a
to je da nema smetnje da osoba u stanju džunupluka izađe iz
kuće i obavi neke svoje poslove.

Rekao je Šerafuddin et-Tibi: „Ovaj hadis ukazuje da je dopušteno odgoditi kupanje i da (džunup) ode obaviti neki
svoj posao.”[^248]

#### 6. Kupanje od istjecanja mezijja

Neki muškarci ne znaju razlikovati spermu od predejakulacijske tečnosti (mezijja), pa zbog toga, kad god vide neku tečnost
koja istječe iz spolnog organa, pomisle da je to sperma i da im
je kupanje obaveza, što im predstavlja veliki problem, naročito
ako se ta pojava događa često i u zimskom periodu.

Vjernik bi trebao znati da kupanje postaje obaveza kad muškarac
doživi ejakulaciju, a ako je riječ o istjecanju mezijja, tada čovjek
„samo“ gubi abdest, ali mu se nije obaveza okupati.

Šta je mezijj?

Mnogi učenjaci definisali su tu tečnost riječima „bijela, bistra, sluzava tečnost koja izlazi prilikom nadražaja ili razmišljanja o spolnom općenju“.

Osnova ovog poglavlja uzeta je iz hadisa Alije, radijallahu anhu,
koji je rekao: „Imao sam mnogo problema s mezijjem, a stidio sam
se o tome pitati Allahovog Poslanika, sallallahu alejhi ve sellem,
zbog mjesta njegove kćerke kod mene, pa sam naredio Mikdadu
ibn el-Esvedu da ga pita, pa mu je rekao: ‘Neka opere spolni organ
i uzme abdest.’“[^249]

U drugoj, opširnijoj predaji ovog hadisa zabilježene su riječi Alije:
„Imao sam mnogo problema s mezijjem, pa sam se u zimskom
periodu kupao zbog toga sve dok mi nisu ispucala leđa zbog čestog
kupanja, pa sam upitao Allahovog Poslanika – ili je o tome upitan Allahov Poslanik, sallallahu alejhi ve sellem – pa je rekao:
‘Ne čini tako, nego kad vidiš mezijj, operi spolni organ i uzmi
potpuni abdest za namaz, a kad vidiš spermu, tada se trebaš
okupati.’“[^250]

[^240]: El-Ma’ide, 6.
[^241]: Hadis bilježi Muslim, br. 349.
[^242]: Hadis bilježi Muslim, br. 348.
[^243]: Bedai’u es-senai’a, 2/98.
[^245]: El-Ma’ide, 6.
[^246]: Hadis bilježe Buhari, br. 338, i Muslim, br. 368
[^247]: Hadis bilježe Buhari, br. 285, i Muslim, br. 371.
[^248]: El-Kašif ‘an hakaikis-sunen, 3/817.
[^249]: Hadis bilježe Buhari, br. 269, i Muslim, br. 721.
[^250]: Hadis bilježe imam Ahmed, br. 20, i Ebu Davud, br. 206. Vjerodostojnim ga je ocijenio šejh Albani. Pogledati: Sahih Ebu Davud, 1/372, br. 201.

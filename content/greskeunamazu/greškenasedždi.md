---
title: 'Greške na sedždi'
order: 20
---

#### 15. Brzo obavljanje sedžde, bez potpunog smirivanja

Kada smo govorili o greškama na ruku’u, spomenuli smo
brzi povratak s ruku’a. Identičan propis je i za brzo obavljanje sedžde, pri čemu se klanjač brzo vrati sa sedžde, a nije se
bio potpuno smirio. Ovo se često dešava kod velikog broja
klanjača, kako kod nas tako i u cijelom svijetu. Vidjet ćemo
ih kako brzo klanjaju i kako se nisu potpuno smirili na sedždi. Time izlažu svoj najbitniji ibadet mogućnosti da ne bude
validan.

Skoro pa identična greška je i ostavljanje smirivanja nakon
povratka s prve sedžde. Mnogi niti se smire nakon prve sedžde
niti se potpuno isprave, a to su dvije velike i opasne greške u
namazu, nažalost prisutne kod velikog broja klanjača.

Kada odlazi na sedždu, klanjaču je obaveza da se potpuno smiri
na sedždi, izgovori propisane zikrove, potom se vrati sa sedžde,
potpuno ispravi, sjedne, potpuno se smiri, prouči dovu zabilježenu od Poslanika, sallallahu alejhi ve sellem, koju je učio
na sjedenju između dvije sedžde, zatim učini drugu sedždu i
potpuno se smiri prije povratka s nje.

Sve ovo zabilježeno je u vjerodostojnim hadisima Allahovog
Poslanika, sallallahu alejhi ve sellem.

Jednom je prilikom Allahov Poslanik, sallallahu alejhi ve sellem, vidio čovjeka koji je u namazu toliko žurio da nije upotpunjavao ruknove niti se smirivao nakon svakoga. Poslanik,
sallallahu alejhi ve sellem, više ga je puta vraćao da ponovi
namaz govoreći mu: “Vrati se i ponovi namaz, zaista ti nisi
klanjao”, pa kada je nakon tri vraćanja zatražio od Poslanika
da ga poduči namazu, Muhammed, sallallahu alejhi ve sellem, kazao je: “Kada staneš da klanjaš, donesi početni tekbir,
prouči od Kur’ana ono što ti je najlakše, zatim otiđi na ruku’u
i ostani dok se potpuno ne smiriš, potom se vrati s ruku’a dok
se potpuno ne ispraviš, zatim otiđi na sedždu i ostani dok se
potpuno ne smiriš, onda se vrati sa sedžde i ostani u sjedećem
položaju dok se potpuno ne smiriš, potom ponovo učini sedždu i ostani dok se potpuno ne smiriš, i tako postupaj dok ne
završiš s namazom.”[^349]

#### 16. Izostavljanje spuštanja čela ili nosa na tlo prilikom obavljanja sedžde

Primjetno je i da klanjači ne upotpunjuju sedždu na sedam
dijelova tijela spomenutih u hadisima Allahovog Poslanika,
sallallahu alejhi ve sellem.

Sedam dijelova tijela na koje je obaveza činiti sedždu su: čelo,
zajedno s nosom, dvije ruke / dlanovi, koljena i nožni prsti.

Od Ibn Abbasa, r.a., prenosi se da je Allahov Poslanik, sallallahu alejhi ve sellem, kazao: „Naređeno mi je da sedždu činim na sedam kostiju: čelu, pa je svojom rukom pokazao na nos, rukama/dlanovima, nogama/koljenima i krajevima nogu / nožnim prstima.“[^350]

Ovaj hadis jesno ukazuje na to da je obaveza sedždu učiniti na
sedam dijelova tijela. Najčešća greška klanjača je nespuštanje
čela i nosa zajedno na sedždu, pa mnogi klanjači spuste čelo na
sedždu, a ne i nos, ili spuste nos, a ne i čelo.

U hanefijskom mezhebu postoji razilaženje između Ebu Hanife i njegove dvojice učenika Ebu Jusufa i Muhammeda eš-Šejbanija o validnosti sedžde na jedan od dva spomenuta organa,
čelo ili nos, bez spuštanja oba dijela zajedno. Njih dvojica su
bili mišljenja da nije dozvoljeno učiniti sedždu samo na nos,
bez spuštanja čela.[^351]

Svakako da je bolje učiniti sedždu na čelo i nos. Time će se izbjeći razilaženje učenjaka i postupati po onome što je spomenuto u citiranom hadisu. U samom hanefijskom mezhebu
preporučeno je da se izbjegne razilaženje i da se sedžda čini na
čelo i nos.

Kada se u mnogim metnovima / skraćenim knjigama hanefijskog mezheba govori o svojstvu sedžde, spominje se fraza
„potom će učiniti sedždu na čelo i nos“.[^352]

Shodno spomenutom, najpotpunije ćemo postupiti ako prilikom sedžde na tlo spustimo i čelo i nos, kao i ostale organe
spomenute u hadisu.

#### 17. Spuštanje podlaktica na zemlju

Često možemo vidjeti da ljudi prilikom obavljanja sedžde
spuštaju podlaktice na zemlju, a što je u jasnoj koliziji s vjerodostojnim hadisima Allahovog Poslanika, sallallahu alejhi ve
sellem.

Od Enesa, r.a., prenosi se da je Allahov Poslanik, sallallahu
alejhi ve sellem, kazao: „Sedždu činite umjereno, nemojte se
mnogo istezati niti mnogo kvrčiti, i neka niko od vas na sedždi
ne spušta/pruža svoje podlaktice kao što to čini pas.“[^353]

Komentarišući hadise o zabrani spuštanja podlaktica na zemlju tokom obavljanja sedžde, poznati učenjak hanefijske pravne
škole Ibn Nudžejm je kazao: „Spuštanje podlaktica na zemlju
znači da se one tokom sedžde spuste na zemlju, tako je spomenuto u Mugribu, a rečeno je da je taj postupak zabranjen jer
je to svojstvo lijenih ljudi te oponašanje divljih zvijeri i pasa.
Iz ove zabrane proizlazi stroga zabrana/haram, jer ne postoji
nešto što je spušta s nivoa harama na stepen mekruha.“[^354]

Također, tačno je da je ovo općenit propis i da se spram njega
muškarci i žene ne razlikuju. Allahov Poslanik, sallallahu alejhi
ve sellem, izrekao je jedan veliki hadis u poglavlju namaza i
nije dozvoljeno izaći iz njegovog okvira osim na osnovu validnog dokaza.

Ebu Sulejman Malik b. Huvejris, radijallahu anhu, kazuje:
„Došli smo kod Allahovog Poslanika, sallallahu alejhi ve sellem, a svi smo bili mladići jednakih godina. Ostali smo kod njega dvadeset noći. Poslanik, sallallahu alejhi ve sellem, bio
je milostiv i brižan, pa je pomislio da smo se zaželjeli svojih
porodica. Upitao nas je o tome koga smo ostavili kod kuće od
članova porodice. Kada smo ga o tome obavijestili, on reče:
‘Vratite se svojim porodicama i ostanite kod njih. Podučite ih
i pojasnite im dužnosti koje moraju obavljati. Te i te namaze
obavljajte u to i to vrijeme. Kada nastupi vrijeme nekog namaza, neka jedan od vas prouči ezan, a neka vas u namazu kao
imam predvodi onaj koji je među vama najstariji.’”[^355]

U verziji koju bilježi Buhari navodi se dodatak: ”…i klanjajte
onako kako ste mene vidjeli da klanjam.”[^356]

Riječi Allahovog Poslanika, sallallahu alejhi ve sellem, „klanjajte onako kako ste mene vidjeli da klanjam“ općeg su karaktera te obuhvataju i muškarce i žene, pa je i jednima i drugima
naređeno da namaz obavljaju onako kako je to činio Allahov
Poslanik.

Spomenut ćemo i da je veliki broj islamskih učenjaka smatrao da će žena prilikom činjenja sedžde spustiti podlaktice
na zemlju, jer je to, kako kažu, manje upadno za nju. Ovaj
stav zastupali su, između ostalih, i učenjaci hanefijske pravne
škole. Trebamo znati da je to njihov idžtihad i pokušaj da
dosegnu do istine, ali da na drugoj strani imamo jasan šerijatski tekst, koji obuhvata i muškarce i žene, te nije dozvoljeno
dati prednost nečijem stavu, mišljenju i idžtihadu ako je u
suprotnosti s jasnim tekstom. Poznato šerijatsko pravilo glasi:
„Idžtihad / pokušaj iznalaženja pravnog rješenja nije validan
ako o određenom pitanju postoji jasan šerijatski tekst.“

Hanefijski učenjaci odgovorili su imamu Maliku, koji je zastupao stav da se podlaktice mogu spustiti na zemlju tokom
nafile / dobrovoljnog namaza, na način da je hadis zabrane
općeg karaktera te da obuhvata i obavezne/farz i dobrovoljne/
nafila namaze. Nakon toga su oni „pali“ u istu kontradiktornost, pa su iz općeg propisa izdvojili ženu bez jasnog i vjerodostojnog dokaza.

Uza sve spomenuto, bez obzira na to što preferira jedan stav
i uvjeren je u njegovu ispravnost, čovjek treba znati da je ovo
pitanje jedno od onih o kojima učenjaci imaju oprečna mišljenja, stoga treba paziti kako će drugima pristupiti u pojašnjavanju svoga stava.

#### 18. Otkrivanje leđa prilikom činjenja sedžde

Otkrivanje leđa i gornjeg dijela stražnjice prilikom činjenja
sedžde također je greška koju često možemo vidjeti kod velikog broja klanjača, naročito kod omladine u ljetnom periodu.
Razlog tome je nošenje kratkih majica ispod kojih se ne nosi
potkošulja.

Kada smo govorili o greškama u uvjetima namaza, detaljno
smo obradili ovo pitanje. Spomenuli smo da je avret muškarca
u namazu dio tijela između pupka i koljena te da je to obaveza
pokriti. U protivnome, dovodi validnost namaza u pitanje.

U knjigama savremenih učenjaka kojima je postavljeno ovo
pitanje spominje se opasnost ovog postupka.

#### 19. Nepoznavanje sunneta / pohvalnih postupaka tokom sedžde

Vjernik bi trebao naučiti i praktikovati pohvalne postupke
koji su propisani na sedždi kako bi time zaslužio što veću nagradu i od zaborava otrgnuo spomenute sunnete:

a) Riječi „Subhanallahi el-Azim“ izgovoriti lagano tri puta
ili više, pa čak i do deset puta.

b) Proučiti neku od mnogobrojnih dova koje je Poslanik,
sallallahu alejhi ve sellem, učio na sedždi.

c) Ruke na zemlju spustiti tako da prsti budu skupljeni i
okrenuti u pravcu kible.

d) Učiniti da dlanovi/ruke budu u razmaku širine ramena, a da čelo bude spušteno između ruku.

e) Laktove podići od zemlje i odvojiti ih od bokova tijela,
naročito ako insan klanja sam, kada time ne uznemirava
nikoga, dok će u džematu odvojiti laktove od bokova
toliko da ne uznemirava onoga ko klanja do njega.

f) Učiniti da tijelo tokom sedžde ne bude prekomjerno
ispruženo niti skupljeno tako da stomak ne dodiruje
stegno.

g) Nožne prste saviti i okrenuti ih u pravcu kible.

h) Stopala spojiti jedno uz drugo. Ako bi insan ostavio stopala na mjestu gdje je stajao i tako učinio sedždu bez
spajanja stopala, nije napravio grešku, ali je izostavio
pohvalan postupak/sunnet na sedždi.

#### 20. Zapostavljanje potpunog smirivanja na sjedenju između dvije sedžde.

Dio namaza gdje je klanjaču stroga obaveza da se potpuno
smiri je sjedenje između dvije sedžde. Potrebno je učiniti prvu
sedždu, zatim sjesti potpuno se ispravivši i smirivši, a nakon
toga učiniti drugu sedždu.

Mnogo je klanjača koji nikada nisu čuli da je Allahov Poslanik, sallallahu alejhi ve sellem, baš u tom sjedenju između dvije
sedžde učio određene dove, što ukazuje na to kako je polahko
klanjao Allahov Poslanik i da se na sjedenju sasvim smirivao.

Imam Buhari u svojoj čuvenoj hadiskoj zbirci Sahih Buhari
naveo je poglavlje „Trajanje sjedenja između dvije sedžde“, u
kojem je spomenuo nekoliko hadisa koji ukazuju na to da je
Allahov Poslanik, sallallahu alejhi ve sellem, običavao sjediti
između dvije sedžde.

Od Bera Ibn Aziba, r.a., prenosi se da je rekao: „Sedžda, ruku’
i sjedenje između dvije sedžde Allahovog Poslanika, sallallahu
alejhi ve sellem, bili su približno iste dužine.“[^357]

Od Enesa, r.a., prenosi se da je, opisujući Poslanikov namaz,
kazao: „Kada bi Allahov Poslanik, sallallahu alejhi ve sellem,
kazao: ‘Semi’allahu li men hamideh’, ustao bi, pa bi toliko
dugo stajao da bismo pomislili da je zaboravio, a potom bi
učinio sedždu, pa bi toliko odužio sjedenje između dvije
sedžde da bismo pomislili da je zaboravio.“[^358]

Od Ibn Abbasa, r.a., prenosi se da je Allahov Poslanik, sallallahu alejhi ve sellem, između dvije sedžde običavao kazati:
„Allahummegfirli, verhamni, vedžburni, vehdini, verzukni.“
(Gospodaru moj, oprosti meni, smiluj mi se, popravi me, uputi me i opskrbi me.)[^359]

Od Huzejfe, r.a., prenosi se da je kazao: „Allahov Posanik, sallallahu alejhi ve sellem, govorio je između dvije sedžde: ‘Rabbigfir li, Rabbigfir li.’“ (Gospodaru moj, oprosti mi; Gospodaru moj, oprosti mi.)[^360]

#### 21. Preziranje osobe koja pomjera kažiprst tokom sjedenja u namazu

Jedna od grešaka u namazu je i nepoznavanje propisa pomjeranja prsta tokom tešehuda te uvjerenje da su oni koji to stalno
čine na naše prostore donijeli neku novotariju i da se na njih
insan treba srditi i njihov postupak prezirati.

Da, učenjaci hanefijske pravne škole smatrali su da se tokom
učenja tešehuda kažiprst pomjera samo prilikom izgovaranja
šehadeta, ali treba znati da u islamskom pravu postoje i drugi
stavovi.

Stalno pomjeranje prsta tokom učenja tešehuda po nekim učenjacima je sunnet, a svoj stav su potkrijepili dokazima iz
sunneta Allahovog Poslanika, sallallahu alejhi ve sellem.

Od Abdullaha ibn Omera, r.a., prenosi se da je kazao: „Allahov Poslanik, sallallahu alejhi ve sellem, kada bi sjeo u namazu, stavio bi dlan desne ruke na desno stegno, sve prste bi
savio, a kažiprstom bi pokazivao (u pravcu kible), te bi dlan
lijeve ruke stavio na lijevo stegno.“[^361]

Nafi’a kazuje: „Abdullah ibn Omer, radijellahu anhu, kada bi
sjeo u namazu, svoje dlanove bi stavio na koljena, a kažiprstom bi pokazivao (u pravcu kible) gledajući ga. Potom je
rekao: ‘Kazao je Allahov Poslanik, sallallahu alejhi ve sellem:
„Ovo pokazivanje kažiprstom teže je šejtanu od udarca željezom.“’“[^362]

Koji god stav odaberemo i preferiramo, trebamo biti širokogrudi prema onima koji ne dijele naše mišljenje. Oni žele slijediti sunnet baš kao i mi. Stoga je na učenima da ljudima pojasne da su to „sporedna pitanja“, u kojima postoje mezhepska
razilaženja, te da ne smijemo biti namršteni i netrpeljivi prema
drugima zato što praktikuju nešto što mi ne činimo ili, pak, to
rade na drugačiji način.

#### 22. Spajanje obaveznih namaza s nafilom

Na našem podneblju prisutno je klanjanje nafile neposredno
nakon predavanja selama u farz-namazu, bez pravljenja pauze
između njih.

Kada je u pitanju nafila prije farza, ona se neminovno razdvaja
od obaveznog namaza učenjem ikameta, a što se tiče nafile
nakon farza, od sunneta je da se napravi pauza između predavanja selama u obaveznim namazima i nafile koja se klanja
nakon njih.

Prenosi se da je Muavija, r.a., kazao: „Allahov Poslanik, sallallahu alejhi ve sellem, naredio nam je da ne spajamo namaz s
namazom sve dok ne progovorimo ili izađemo.“[^363]

Rekao je imam En-Nevevi: „U ovom hadisu je dokaz za ono
što tvrde naši učenjaci (misli na učenjake šafijskog mezheba,
op. a.) da je pohvalno prilikom klanjanja potvrđenih sunneta
ili drugih nafila promijeniti mjesto na kojem je klanjan farznamaz, a najbolje pomjeranje je da insan ode kući ili se pomakne na drugo mjesto u mesdžidu ili općenito neko drugo
kako bi se povećao broj mjesta na kojima je insan činio sedždu
i kako bi se napravila pauza/razmak između nafile i obaveznog
namaza. Riječi Poslanika ‘sve dok ne progovorimo’ dokaz su da se rastavljanje između farza i nafile postiže i govorom, ali
je pomjeranje bolje zbog onoga što smo spomenuli. A Allah
najbolje zna.“[^364]

**Rastavljanje farza i nafile može se izvršiti na nekoliko načina:**

a) Zikrom, tako što će insan sjediti nakon farza i proučiti
zikrove koje je Poslanik učio poslije namaza. Nakon završenog zikra klanjat će nafilu.

b) Izlaskom iz džamije i klanjanjem nafile kod kuće.

c) Razgovorom između klanjača.

d) Pomjeranjem s mjesta gdje se klanjao obavezni namaz.

**Islamski učenjaci spomenuli su dvije mudrosti rastavljanja nafile / dobrovoljnog namaza od farza:**

i. Da bi se povećao broj mjesta na kojima se čini sedžda,
jer će ona svjedočiti čovjeku na Sudnjem danu.

ii. Da bi se razlikovao dobrovoljni namaz od farza. Iz tog
razloga u islamu je u više situacija propisano rastavljanje
dobrovoljnih ibadeta od obaveznih.

Kazao je Ibn Tejmijje: „Sunnet/pohvalno je rastaviti obavezni
od dobrovoljnog namaza na džumi, ali i u drugim namazima,
na osnovu onoga što je zabilježeno u Sahihu da je Poslanik
zabranio da spajamo namaz s namazom sve dok ne progovorimo ili izađemo. Shodno tome, ne treba činiti ono što rade
mnogi da spajaju predavanje selama s dva rekata dobrovoljnog namaza. Time se jasno krši Poslanikova zabrana, a njena
mudrost je razlikovanje obaveznog i dobrovoljnog, kao što se
razlikuje ibadet od onoga što nije. Iz tog razloga propisano
je požurivanje s iftarom i odgađanje sehura, jedenje na dan
Ramazanskog bajrama prije klanjanja bajram-namaza, kao i
zabrana da se dan-dva prije ramazana posti dobrovoljni post.
Sve to propisano je kako bi se obavezni post rastavio i razlikovao od dobrovoljnog te kako bi se ibadet rastavio od onoga
što to nije.“[^365]

#### 23. Smatranje da je klanjanje nafile / dobrovoljnih namaza u džamiji općenito bolje nego klanjanje nafile u kući te preziranje onih koji nakon farza izlaze iz džamije

Dio klanjača vidno prezire to što neko nakon farz-namaza
izlazi iz džamije. Vjernik treba znati da se u džamiji prvenstveno klanjaju obavezni namazi, a da je dobrovoljne najvrednije
klanjati u kući.

U više vjerodostojnih hadisa spomenuto je da je najvredniji
namaz onaj koji se klanja u kući, osim farza, koji se obavlja u
džematu.

Od Zejda ibn Sabita, r.a., pripovijeda se da je Allahov Poslanik,
sallallahu alejhi ve sellem, u ramazanu imao odaju od pruća,
u kojoj je namaz obavljao nekoliko noći, a za njim su klanjali
neki ashabi. Kada je saznao da neko obavlja namaz za njim,
klanjao je sjedeći. Nakon toga je Allahov Poslanik, sallallahu
alejhi ve sellem, izašao i kazao: „Shvatio sam šta ste činili. O
ljudi, klanjajte u svojim kućama, zaista je najbolji namaz onaj
koji se obavi u kući, osim propisanih/farz-namaza.“[^366]

Ovaj hadis jasno ukazuje na to da su dobrovoljni namazi vredniji kada se klanjaju kod kuće.

U poznatom djelu hanefijskog mezheba El-Ihtijar stoji: „(Sunnete / dobrovoljne namaze vrednije je klanjati kod kuće) zbog
riječi Allahovog Poslanika, alejhis-salatu ves-selam: ‘Čovjekov
najbolji namaz je onaj koji obavi u kući, osim farz/obaveznih
namaza.’“[^367]

U poznatom i odabranom djelu hanefijskog mezheba El-Hidaja spomenuto je: „Većinu sunneta i dobrovoljnih namaza
bolje je klanjati kod kuće. To je preneseno/zabilježeno od Allahovog Poslanika, sallallahu alejhi ve sellem.“[^368]

Uz ono što je spomenuto u vjerodostojnim hadisima, jedan od
razloga zašto je ulema smatrala da je vrednije klanjati sunnete
u kući jeste to što je takav način bliži iskrenosti, odnosno time
insan čuva svoj namaz od pretvaranja. Kada klanja u džamiji,
postoji mogućnost da to čini da bi ga neko vidio, za razliku od
namaza u kući, kada je ta mogućnost mnogo manja.

Kazao je poznati alim hanefijskog mezheba Abdurahman ibn Muhammed Šejhi-zade, poznat pod imenom Damad-efendi,
u čuvenoj knjizi Medžme’al-enhur: „(Sunnete / dobrovoljne
namaze vrednije je klanjati kod kuće), tj. da klanja u svojoj
kući, a na taj način će biti udaljeniji od pretvaranja/rijaluka.“[^369]

Poznati velikan hanefijskog mezheba Ibn Abidin je, komentarišući riječi: „Nafile, mimo teravije, bolje je klanjati u kući, osim
ako se insan boji da će ga nešto okupirati od toga. Tačnije je
mišljenje da se (u pogledu pitanja gdje se klanjaju nafile) prednost daje onom mjestu gdje će insan klanjati s više skrušenosti
i više iskrenosti/ihlasa“ – kazao: „Riječi ‘nafile, mimo teravije,
bolje je klanjati u kući...’ sveobuhvatne su za nafilu nakon farza i nafilu prije farza zbog hadisa zabilježenog u dva Sahiha:
‘Na vama je da obavljate namaze u vašim kućama, jer zaista je
najbolji čovjekov namaz onaj koji obavi kod kuće, osim farzova.’ Zabilježio je imam Ebu Davud predaju: ‘Čovjekov namaz
u kući bolji je od onoga u mome mesdžidu, osim farz/obaveznih namaza.’ Nastavak hadisa može se pronaći u komentaru
El-Munje. Znajući da je ovo bolje, tome će davati prednost
sve dok se ne bude bojao da će ga nešto omesti da klanja nafilu kod kuće ako to odgodi da bi klanjao kod kuće ili ako u
njegovoj kući ima nešto što ga okupira i dekoncentriše. Tada
će klanjati nafilu u džamiji, jer je davanje prednosti onome što
povećava skrušenost u namazu prioritetnije.“[^370]

Iz spomenutoga vidimo kako su s mnogo tolerancije i širine
ovom pitanju pristupali učenjaci hanefijskog mezheba, za razliku od nas, koji smo spremni nekoga i mrziti ako ne razmišlja
kao mi.

#### 24. Zajednički zikr

Od grešaka koje se vezuju za ibadet namaza je i zajednički
zikr nakon njegova završetka. Zajednički zikr nije bio praksa
Allahovog Poslanika, sallallahu alejhi ve sellem, niti njegovih ashaba. Ne postoji nijedan vjerodostojan i jasan hadis koji
potvrđuje da je Allahov Poslanik, sallallahu alejhi ve sellem,
zajedno zikrio sa svojim ashabima nakon namaza.

Koliko je samo Allahov Poslanik, sallallahu alejhi ve sellem,
obavio namaza i da ne postoji nijedan hadis koji potvrđuje
takvu praksu!? Da je to bila njegova svakodnevnica, kao što je
danas kod nas, to bi zasigurno bilo preneseno mutevatir predajama. U vjerodostojnim hadisima Allahov Poslanik, sallallahu
alejhi ve sellem, zabranio je glasno učenje Kur’ana kako se ne
bi ometali drugi u džamiji, pa kako onda shvatiti odobravanje
da se zajednički zikri nakon namaza, a to je vrijeme u kojem
ljudi klanjaju nafilu, što im bez sumnje smeta.

U knjigama savremenih učenjaka možemo pronaći odgovore
na pitanja o zajedničkom zikru, u kojima spominju da je to
novotarija i da to nije bila praksa Allahovog Poslanika, sallallahu alejhi ve sellem, niti njegovih ashaba nakon njegove smrti.



[^349]: Hadis bilježi Buhari, br. 793; Muslim, br. 397.
[^350]: Hadis bilježi Buhari, br. 812; Muslim, br. 490.
[^351]: Pogledati: El-Hidaje, 1/51; El-Ihtijar, 1/52; Tebjinul-hakaik, 1/117.
[^352]: Muhtesar Kuduri, 1/27; El-Hidaje, 1/5; El-Ihtijar, 1/51.
[^353]: Hadis bilježi Buhari, br. 822, i Muslim, br. 493.
[^354]: Bahrur-raik, 2/25.
[^355]: Muttefekun alejhi: Buhari, br. 631, i Muslim, br. 674.
[^356]: Hadis bilježi Buhari, br. 6.008.
[^357]: Hadis bilježi Buhari, br. 820.
[^358]: Hadis bilježi Muslim, br. 473.
[^359]: Hadis bilježi Tirmizi, br. 284. Šejh Albani potvrdio je njegovu vjerodostojnost. Pogledati: Asl Sifatu salatin-nebiji’, 1/809.
[^360]: Hadis bilježi Ibn Madže, br. 897. Šejh Albani potvrdio je njegovu vjerodostojnost. Pogledati: El-Irva’, 2/41, br. 335.
[^361]: Hadis bilježi Muslim, br. 580.
[^362]: Hadis bilježi Ahmed, br. 6.000; šejh Albani ga je naveo u više svojih djela spominjući da mu je lanac dobar/hasen ili veoma blizu toga. Pogledati: Asl sifatu salatin-nebijj, 3/839; El-Miškat, 1/289, br. 917.
[^363]: Hadis bilježi Muslim, br. 1.129.
[^364]: Šerh Nevevi ala Muslim, 6/170–171.
[^365]: El-Fetava el-kubra, 2/359.
[^366]: Hadis bilježi Buhari, br. 731.
[^367]: El-Ihtijar, 1/70.
[^368]: El-Hidaje, 1/72.
[^369]: Medžme’al-enhur, 1/138.
[^370]: Hašija Ibn Abidina, 2/22.

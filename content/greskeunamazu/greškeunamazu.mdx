---
title: 'Greške u namazu'
order: 19
---

Pošto je namaz veoma opširan ibadet i do u najmanje sitnice prenesen od Allahovog Poslanika, sallallahu alejhi
ve sellem, u praktičnom smislu vidjet ćemo da je mnogo
grešaka koje klanjači čine, a koje se vezuju za način njegova
obavljanja. Na početku smo spomenuli da greške koje ćemo
tretirati nisu na istom nivou, što je veoma bitno da čitalac razumije kako bi se shodno tome i odnosio prema njima.

U nastavku ćemo spomenuti nekoliko možda najbitnijih
grešaka koje ovdašnji klanjači čine u toku namaza, trudeći se
da izbjegavamo pitanja koja nisu potrebna našem podneblju
te da onima u kojima učenjaci imaju oprečne stavove pristupimo s maksimalnom tolerancijom i oprezom.

# 1. Neispravno izgovaranje početnog ili bilo kojeg drugog tekbira u toku namaza

Dio ljudi prilikom stupanja u namaz ne izgovara potpuno i
ispravno riječi „Allahu ekber“, što je uvjet validnosti namaza.

Spomenut ćemo nekoliko najuočljivijih grešaka vezanih za
donošenje tekbira u namazu riječima „Allahu ekber“:

a) Oduživanje prvog harfa u imenu Allah je apsolutno neispravno. Obaveza je prvi glas a u riječi Allah izgovoriti brzo i kratko. Dodavanjem dužine na prvom harfu mijenja se značenje ove riječi.

b) Neki riječ Allah izgovaraju bez geminiranog drugog harfa, dakle kao Alah. U arapskom jeziku slovo/harf s tešdidom je dupli harf, tako da se smatra da jedno slovo izostavljeno ako se prilikom izgovora ne zaustavi i „pritisne“
taj harf. Stoga trebamo paziti da prilikom izgovora riječi
Allah podvostručeni harf l tako i izgovorimo.

c) Odugovlačenje pri izgovaranju prvog slova u riječi ekber je također neispravno. Riječ ekber se izgovara kratko
i brzo, bez rastezanja i odugovlačenja.

d) Zamjena fonema k u riječi ekber fonemom g, tako da se
izgovori egber, veoma je opasna greška, s vrlo opasnom
promjenom značenja riječi. Ekber znači najveći, a egber
znači prašnjav, neuzubillahi.

# 1. Učenje nijeta za namaz riječima

Među greškama vezanim za način obavljanja namaza je i izgovaranje nijeta za namaz naglas.
Takav postupak je neutemeljen i smatra se novotarijom. Allahov Poslanik, sallallahu alejhi ve sellem, njegov ashabi i ljudi iz prve tri najbolje generacije islama nisu to činili. To je dovoljno
da se to djelo i postupak proglase neutemeljenim i novotarijom.

Aiša, radijallahu anha, prenosi da je Allahov Poslanik, sallallahu alejhi ve sellem, rekao: „Ko u ovu našu vjeru uvede ono što
nije od nje, to se odbacuje.”[^318]

U verziji koju bilježi imam Muslim navodi se: „Ko uradi kakvo djelo koje nije u skladu s našom vjerom, ono se odbacuje.”

Ebu Nedžih Irbad b. Sarija, radijallahu anhu, kazuje: ”Allahov Poslanik, sallallahu alejhi ve sellem, održao nam je govor
od kojeg su nam srca zatreperila, a oči zasuzile. Kazali smo:
’Allahov Poslaniče, kao da je ovo oproštajni govor, pa oporuči
nam nešto’, a on reče: ’Oporučujem vam bogobojaznost, da
budete poslušni i pokorni pa makar vam za zapovjednika bio
postavljen abesinski rob. Uistinu onaj koji poživi od vas vidjet
će mnoga razilaženja. Zato slijedite moj i sunnet upućenih
i pravednih halifa, čvrsto se za njih uhvatite svojim očnjacima. Nikako ne slijedite novotarije, jer svaka je novotarija zabluda!’”[^319]

Džabir, radijallahu anhu, kazuje: „Kada bi Allahov Poslanik,
sallallahu alejhi ve sellem, držao govor, oči bi mu pocrvenjele,
podigao bi glas i govorio ljutito kao da upozorava na neprijatelja: ’Neprijatelj će vas napasti ujutro ili navečer’, a zatim bi
kazao: ’Ja sam poslat, a između mene i Sudnjeg dana je koliko
između ova dva prsta’, sastavivši kažiprst i srednji prst, pa bi rekao: ’Najbolji je govor Allahova Knjiga, najbolja je uputa
Muhammedova uputa. Najgore su stvari novotarije, a svaka
je novotarija zabluda.’ Potom bi kazao: ’Ja sam preči svakom
vjerniku od njega samoga sebi. Imetak koji ostane iza nekoga
od vas pripada njegovoj porodici, a ko umre, a ostane mu dug
ili nejaka djeca, moja je dužnost njegov dug izmiriti i pobrinuti se za djecu.’”[^320]

Ovi hadisi jasno ukazuju na to da u vjeri nema lijepih novotarija, već da su sve novotarije u vjeri zabranjene.

Kazao je Ibnul-Kajjim: „Poslanik nije govorio na početku abdesta: ‘Nijetim odstranjivanje pravne nečistoće’ niti: ‹Želim
se spremiti za namaz.’ To nije govorio ni on niti bilo ko od
njegovih ashaba. O tome se ne prenosi od Poslanika nijedno slovo, niti s vjerodostojnim lancem prenosilaca niti sa slabim.“[^321]

Nema sumnje da su oni koji su uveli ovu novotariju imali lijepu namjeru, ali to nije dovoljno da bi samo djelo bilo validno i primljeno. S druge strane, kolika je poteškoća insanu koji
tek uči vjeru i kako treba klanjati kada čuje da mora naučiti
toliko različitih nijeta, i to sve na arapskom jeziku. Kada bi
vrijeme koje provede učeći različite vrste nijeta proveo u učenju Kur’ana, koliko bi ajeta mogao naučiti!

#### 2. Najveće greške u učenju Fatihe

Naučivši Fatihu, najbitniju suru iz Kur’ana, putem transkripcije, veliki broj ljudi tokom njena učenja pravi određene
greške, koje nerijetko mogu dovesti u pitanje i samu validnost
namaza. Prije nego što spomenem najbitnije greške u Fatihi,
smatram važnim spomenuti da je jedan savremeni učenjak
napisao cijelu studiju o greškama koje učači Kur’ana prave
učeći Fatihu, pa je spomenuo 186 grešaka, što nedvojbeno
ukazuje na našu potrebu za objašnjavanjem ovog pitanja.322

Nesumnjivo, nisu sve te greške na istom nivou, ali sama činjenica da je navedeno toliko grešaka u samo sedam ajeta Fatihe
ukazuje na važnost posvećenosti ovom pitanju.

a. Generalno je problem što u Fatihi nalazimo više harfova

koji ne postoje u bosanskom jeziku, pa ako je čovjek
nauči putem transkripcije ili ju je zapamtio slušajući
kako je drugi uče, lahko će dovesti u pitanje izgovor
nekoliko harfova. Stoga bi se vjernik trebao podučiti
izgovaranju arapskih harfova / sufari kako bi mogao na
potpun način učiti Fatihu i time upotpuniti svoj namaz.

b. U suri Fatiha imamo jedanaest podvostručenih harfova,

s tešdidom. Geminirani harf u arapskom jeziku nastao
je uklapanjem dva identična slova/fonema, pa ako se
prilikom izgovora učač ne zaustavi i „pritisne“ harf s tešdidom, smatrat će se da je izostavio jedno slovo, a
izostavljanje slova iz Fatihe dovodi validnost namaza u
pitanje.

Učenjaci hanefijske pravne škole mnogo su pažnje
posvetili ovom pitanju. Kazao je Bedruddin El-Ajni:
„Većina naših učenjaka smatra da je obaveza ponoviti
namaz ako se izostavi pojačani harf / tešdid na riječima
Ijjake na’budu i Rabbil-alemin, dok je odabrano mišljenje da nije obaveza ponoviti namaz, što je spomenuto
u Hulasi.“[^323]

Koliko je to opasno, govori nam činjenica da je bilo
učenjaka, izvan hanefijskog mezheba, koji su smatrali da bi klanjač počinio djelo kufra/nevjerstva ukoliko
bi svjesno izostavio tešdid u riječima Uzvišenog Ijjake
na’budu.

Kazao je El-Hatib eš-Širbini, čuveni učenjak šafijske
pravne škole: „Kazano je u El-Haviju i El-Bahru: ‘Ako
bi svjesno izostavio tešdid na riječi Uzvišenog Ijjake,
znajući njegovo značenje, počinio bi nevjerstvo, jer riječ
ijak (bez tešdida) označava sunčevu zraku, kao da je kazao: „Obožavamo sunčeve zrake“, a ako bi to učinio u
zaboravu ili neznanju, učinit će sehvi-sedždu.’“[^324]

Postoji dosta pojedinačnih grešaka koje se često čine
tokom učenja Fatihe, ali ako bismo riješili ove dvije velike – ispravno izgovaranje harfova i udvajanje na podvostručenim harfovima – postigli bismo veliki hajr i riješili mnoge druge greške.

c. Smatrati novotarijom i neutemeljenim glasno izgovaranje amin nakon proučene Fatihe

Mnogim klanjačima na našem podneblju vidno smeta
glasno izgovaranje amin nakon proučene Fatihe. Razlog
tome je to što nisu naučili da glasno izgovaraju amin, pa
takav postupak smatraju neispravnim i neosnovanim,
čak do te mjere da ga preziru, kao i one koji ga praktikuju.

Tačno je da hanefijski mezheb smatra da se amin nakon
Fatihe ne izgovara naglas, već u sebi. No, tačno je i to da
je veliki broj učenjaka ovog ummeta glasno aminovanje
nakon proučene Fatihe smatrao sunnetom, pohvalnim
postupkom.

Oni koji su smatrali da se amin izgovara naglas svoj stav
su argumentovali mnogim hadisima Allahovog Poslanika, sallallahu alejhi ve sellem. Mi ćemo spomenuti samo
jedan kako bismo vidjeli da i ti učenjaci za svoju tvrdnju imaju validan i vjerodostojan argument, što od nas
iziskuje barem respektovanje tog stava.

Od Ebu Hurejre, r.a., prenosi se da je Allahov Poslanik, sallallahu alejhi ve sellem, kazao: „Kada imam kaže:
‘Gajril-magdubi alejhim, ve led-dallin’, vi kažite: ‘Amin.’
Zaista će onome čiji se izgovor podudari s izgovorom
meleka biti oprošteni prethodni grijesi.“[^325]

Shodno citiranom hadisu, smatram da je sunnet izgovaranje riječi amin naglas. Ali isto tako smatram da praktikovanje ovog sunneta ne treba biti razlogom prepirke i
mržnje među muslimanima. Oni klanjači koji smatraju
da je to sunnet trebaju razumjeti one koji nisu navikli
na to i biti spremni da to ne praktikuju kada su sami u
džamiji u kojoj se to ne praktikuje. S druge strane, treba
podučiti i one koji nisu navikli na to da je riječ o stavu
velikog broja učenjaka, da ne smijemo prezirati nekoga
samo zato što to praktikuje i da se moramo privikavati
na fikhske razlike.

Kao što nam na hadžu u Meki ili u Medini ne smeta što neko pored nas u namazu diže ruke, a mi ih ne
dižemo i nismo navikli na to, i kao što neko pored nas
naglas izgovara amin, a mi u sebi, pa nam to ne smeta –
tako nam ne treba smetati kada na taj način klanjamo u
našim džamijama.

#### 3. Smatrati dizanje ruku u namazu novotarijom i neosnovanim postupkom te zbog toga prezirati one koji to čine

Jedna od grešaka bez sumnje nastala kao plod neznanja i netolerantnog odnosa prema drugim islamskim mezhebima jeste
uvjerenje da je dizanje ruku u namazu mimo početnog tekbira novotarija ili neutemeljena stvar, da onaj ko to čini unosi
razdor, donosi novu vjeru, da nema iskrene namjere itd.

Tačno je da određeni učenjaci, među kojima su i oni iz hanefijskog mezheba, nisu smatrali pohvalnim/sunnetom dizanje
ruku osim kod početnog tekbira. Ali trebamo znati da je to stav
drugih pravnih škola i da se njihov stav zasniva na jakim i vjerodostojnim dokazima. Apsolutna većina učenjaka ummeta kroz
historiju smatrala je validnim postupkom dizanje ruku u namazu
i nakon početnog tekbira.

Učenjaci koji su smatrali da je od sunneta dizanje ruku prilikom
odlaska na ruku’ i povratka s njega te prilikom podizanja na treći
rekat svoj stav su argumentovali vjerodostojnim hadisima Allahovog Poslanika, sallallahu alejhi ve sellem.

Od Abdullaha ibn Omera, radijallahu anhu, prenosi se da je
kazao: „Kada bi Vjerovjesnik, sallallahu alejhi ve sellem, pristupio obavljanju namaza, dizao bi ruke u visini ramena, a zatim bi
izgovorio tekbir. Kada bi htio otići na ruku’, također bi podigao
ruke, te kada bi podigao glavu, vraćajući se s ruku’a, opet bi dizao
ruke.”[^326]
Imam Buhari, najveći znalac hadiske nauke, napisao je djelo Raf’u-l-jedejn (Podizanje ruku), u kojem je detaljno tretirao pitanje dizanja ruku u namazu.

Kazao je imam Buhari: „Ko ustvrdi da je dizanje ruku u namazu novotarija, taj je potvorio ashabe Allahovog Poslanika, selef/
prve generacije, one koji su došli nakon njih, stanovnike Hidžaza,
stanovnike Medine, stanovnike Meke, dio stanovnika Iraka, stanovnike Šama, stanovnike Jemena, učenjake i stanovnike Horosana.“[^327]

Ono što je kazano o glasnom izgovaranju amin nakon Fatihe važi
i u ovom pitanju. Praktikovanje sunneta / pohvalnih postupaka u
namazu ne smije biti razlogom svađe i prepirke niti netrpeljivosti
među muslimanima. Oni klanjači koji dižu ruke u namazu trebaju biti spremni da to povremeno ostave kada to situacija iziskuje,
ali isto tako ljude koji ne uobičavaju dizanje ruku u namazu njihovi autoriteti trebaju podučiti da je to legitiman stav u islamskom pravu i da su ga zastupali veliki alimi ummeta, zbog čega
treba poštovati one koji to praktikuju, te da to pitanje nikako ne
treba biti kamen spoticanja u našim džematima.

Kamo sreće da snagu koju trošimo u međusobnim raspravama o
dizanju ruku i glasnom izgovaranju amin trošimo na pozivanje
onih koji nikako ne klanjaju, mnogo dobra bismo vidjeli. Šejtan
je uspio ljude zaokupirati „sitnicama“ od onoga što je mnogo
bitnije.

S druge strane, koliko je ljudi koji apsolutno ne razumiju šta
uče u namazu, dekoncentrisani su, okreću se, zijevaju, pa ti
njihovi postupci nikome ne smetaju, a spremni smo da se
prepiremo i preziremo zbog pitanja o kojima postoji legitimno razilaženje mezheba.

#### 4. Preticanje imama

Preticanje imama u namazu česta je greška klanjača našeg
podneblja, pogotovo starijih osoba. Takav postupak strogo je
zabranjen.

Allahov Poslanik, sallallahu alejhi ve sellem, rekao je: „Zar se
ne boji onaj koji podigne glavu u namazu prije nego što to
učini imam da mu Allah glavu neće pretvoriti u glavu magarca
ili da njegov izgled neće izmijeniti u magarčev?!”328

Često u našim džamijama možemo primijetiti ljude koji ne
poznaju propis klanjanja za imamom. Oni nisu svjesni da,
iako su došli u džamiju, što je za svaku pohvalu, u toku namaza koji obavljaju za imamom mogu počiniti veliki grijeh te
dovesti u pitanje ispravnost namaza, a sve zbog pogrešnog
odnosa prema izvršavanju namaskih radnji za imamom.

#### Islamski učenjaci spominju da se klanjač/muktedija u toku zajedničkog namaza može naći u jednoj od četiri situacije:

a) da namaske radnje obavlja prije imama
b) da namaske radnje izvršava istovremeno s imamom
c) da slijedi imama
d) da zaostaje za imamom u obavljanju namaskih radnji

#### Svaka varijanta ima svoje propise, koje ćemo spomenuti rezimirano, bez detaljnog razmatranja.

a) Obavljanje namaskih radnji prije imama
Ukoliko klanjač obavi neke namaske radnje prije imama,
naprimjer ode na ruku’ ili sedždu prije imama ili se podigne
s ruku’a ili sedžde prije njega, počinio je jasni haram. Allahov Poslanik, sallallahu alejhi ve sellem, rekao je: „Zar se onaj
koji podigne glavu u namazu prije nego što to učini imam ne
boji da mu Allah glavu neće pretvoriti u glavu magarca ili da
njegov izgled neće izmijeniti u magarčev?!”[^329]

Ako donese početni tekbir prije imama, uopće nije stupio u
namaz za njim, što opet jasno ukazuje na to koliko je opasno
namaske radnje izvršavati prije imama. Allahov Poslanik, sallallahu alejhi ve sellem, rekao je: „Imam je postavljen da ga
slijedite, pa kada donese početni tekbir, i vi ga donesite.”[^330]

Ukoliko bi čovjek svjesno i namjerno obavio namaske radnje
prije imama, njegov bi namaz, shodno citiranim predajama,
bio pokvaren.

Ako bi tokom namaza prije imama izgovorio ono što je u toku
namaza propisano učiti, naprimjer da u toku podnevskog ili
ikindijskog namaza brže prouči Fatihu ili Et-tehijjatu od njega, u tome nema smetnje, jer je nemoguće voditi računa o
tome. Pod zabranom izvršavanja namaskih radnji prije imama podrazumijeva se zabrana u preticanju imama u tjelesnim
pokretima.

b) Obavljanje namaskih radnji istovremeno s imamom

Za klanjača koji namaske radnje obavlja istovremeno s imamom može se kazati da ne slijedi sunnet Allahovog Poslanika,
sallallahu alejhi ve sellem, koji je preporučio da se namaske
radnje izvršavaju neposredno nakon imama. Klanjač koji ovako postupa dovodi sebe u situaciju da sumnja je li dijelove
namaza obavio prije imama ili ne.

Allahov Poslanik, sallallahu alejhi ve sellem, rekao je: „Imam
je postavljen da ga slijedite, pa kada donese početni tekbir, i
vi ga donesite; kada ode na ruku’, i vi otiđite; kada izgovori:
‘Semiallahu limen hamideh’, vi izgovorite: ‘Rabbena ve lekelhamd’; kada ode na sedždu, i vi otiđite na sedždu; a ako imam
klanja sjedeći, i vi za njime klanjajte sjedeći.”[^331]

Ovaj hadis najveći je dokaz o ispravnom slijeđenju imama. Na
samom početku hadisa Poslanik, sallallahu alejhi ve sellem,
jasno daje do znanja da je imam postavljen da se slijedi govoreći: “Imam je postavljen da ga slijedite”, a zatim, kad god je
spomenuo neku od namaskih radnji imama, preporučio je da
ih klanjač/muktedija učini nakon njega.

Klanjač koji namaske radnje izvršava istovremeno s imamom
jasno krši smjernice koje je Allahov Poslanik, sallallahu alejhi
ve sellem, naveo u hadisima, u kojima zabranjuje da se namaske radnje obavljaju prije imama. Allahov Poslanik, sallallahu
alejhi ve sellem, rekao je: „Imam je postavljen da ga slijedite, pa
kada donese početni tekbir, i vi ga donesite i nemojte donositi tekbir sve dok ga on ne donese; kada ode na ruku’, i vi otiđite
i nemojte ići na ruku’ sve dok on ne ode; kada izgovori: ‘Semiallahu limen hamideh’, vi kažite: ‘Rabbena ve lekel-hamd’; a
kada ode na sedždu, i vi otiđite na sedždu i nemojte ići na
sedždu sve dok je on ne učini; kada imam klanja stojeći, i vi
klanjajte stojeći, a ako klanja sjedeći, i vi za njim klanjajte
sjedeći.”[^332]

Shodno ovom hadisu, neki su učenjaci kazali da ako bi klanjač
donio početni tekbir istovremeno s imamom, ne bi se smatralo ni da je stupio u namaz.

c) Slijeđenje imama

Slijeđenje imama u obavljanju namaskih radnji tako da ih
klanjač obavlja neposredno nakon njega smatra se sunnetom
i ispravnim načinom klanjanja za imamom. To potvrđuje
prethodno spomenuti hadis u kojem se navodi da je imam
postavljen da se slijedi, a slijeđenje podrazumijeva da se namaske radnje izvršavaju nakon njega. Također, Allahov Poslanik
je u većini hadisa o izvršavanju namaskih radnji za imamom
tu naredbu izrekao koristeći veznik pa, što u arapskom jeziku
jasno označava redoslijed i slijeđenje bez kašnjenja.

Pošto su ashabi Allahovog Poslanika, sallallahu alejhi ve sellem, najbolja generacija, koju je on odgajao šutnjom odobravajući njihove postupke, riječima ih usmjeravajući i savjetujući
ih kada pogriješe, oni su nam jasno prenijeli kako su slijedili Poslanika u namazu.

Abdullah b. Jezid kazuje: „Obavijestio me je Bera’, a on sigurno nije slagao, govoreći: ‘Kada bi Allahov Poslanik u namazu
izgovorio: „Semiallahu limen hamideh“, niko od nas ne bi povijao svoja leđa sve dok Allahov Poslanik ne bi učinio sedždu,
a potom bismo mi činili sedždu za njim.’”[^333]

Na osnovu ovog, ali i prethodno spomenutih hadisa, sunnet
i jedina ispravna opcija u odnosu klanjača/muktedije spram
imama jeste da ga slijedi nakon što on učini određenu radnju,
da ga ne pretiče i da ne kasni za njim.

d) Zaostajanje za imamom u obavljanju namaskih radnji

Shodno citiranim hadisima, slijeđenje imama jedina je ispravna opcija. Islamski učenjaci zaostajanje klanjača za imamom
u obavljanju namaskih radnji dijele u dvije kategorije: kraće
zaostajanje, u trajanju jednog namaskog rukna, i duže zaostajanje, duže od jednog namaskog rukna. Ako je u pitanju kraće
zaostajanje tako da klanjač stigne imama na narednom ruknu,
to se može tolerisati, iako i to treba izbjegavati, kao u slučaju
kada se imam ispravi s ruku’a, a klanjač kratko ostane na ruku’
da bi završio dovu, pa se podigne prije nego što imam ode na
sedždu, ili kada imam ode na ruku’ s kijama, a klanjač još nije
završio učenje Fatihe, ostao mu je ajet-dva, te će proučiti te
ajete i sustići imama na ruku’u. Kada je riječ o dužem zaostajanju, toliko da imam ode na sljedeći rukn, a klanjač ga nije
stigao na ruknu na kojem ga je trebao slijediti, neki učenjaci taj namaz smatraju neispravnim, a jedan od savremenih učenjaka koji je dijelio to mišljenje jeste i šejh Usejmin. Ova tvrdnja nije potvrđena jasnim dokazima, ali je sigurno da se čovjek
ne treba poigravati sa svojim namazom i ne treba kasniti bez
validnog razloga.

Kao primjer zabranjenog dužeg zaostajanja za imamom možemo navesti situaciju kada klanjač svjesno oduži dovu na sedždi, pa vidimo da se imam ispravio sa sedžde, a on i dalje dovi,
pa imam učini i drugu sedždu, a on se još nije podigao sa
sedžde, što su islamski učenjaci zabranjivali, a neki su za takav
postupak kazali da kvari namaz.

Ako bi se desilo da klanjač duže zaostane za imamom iz opravdanog razloga, npr. zato što nije čuo tekbir ili je nestalo struje, pa nije čuo glas imama, ili se zaista zanio u ibadetu, pa
zaboravio da slijedi imama – nastavit će klanjati ono što je
propustio i slijediti imama, i njegov namaz je validan.

#### Rezime:

Klanjač/muktedija u toku zajedničkog namaza može se naći u
jednoj od četiri situacije: da namaske radnje obavlja prije imama, da namaske radnje izvršava istovremeno s imamom, da
slijedi imama i da zaostaje za imamom u obavljanju namaskih
radnji. Ono što je jasno potvrđeno sunnetom jeste slijeđenje
imama, tako što će klanjač/muktedija namaske radnje namaza
obavljati neposredno nakon imama, bez zaostajanja.

#### 5. Učenje u mislima, bez pomjeranja jezika

Veliki broj ljudi klanja tako da učenje u namazu svode na
razmišljanje u mislima, bez pomjeranja jezika i usana.

Da bi učenje Kur’ana ili namaskih dova bilo validno i potpadalo pod termin kiraeta, mora biti izgovoreno jezikom, a
nikako u mislima bez pomicanja jezika i usana.

Kazao je Ibn Rušd: „Što se tiče učenja bez pomjeranja jezika,
tačno je da to nije kiraet/učenje. Učenjem se smatrao izgovor
pomicanjem jezika.“[^334]

Kao što insan neće biti odgovoran niti pitan za ono što mu je
došaptavala duša sve dok to ne izgovori, kako je potvrđeno u
vjerodostojnim predajama, analogno tome i njegov je namaz
validan ako ono što se traži od njega tiho prouči pomjerajući
jezik, a ne da to samo uči u mislima bez micanja jezikom.

Iako je većina učenjaka stava da osobi u stanju džunupluka
nije dopušteno učiti Kur’an, smatrali su da u tom stanju može
učiti Kur’an u mislima bez izgovaranja jezikom, što ukazuje
na to da učenje Kur’ana u mislima ne potpada pod pojam
kiraeta/učenja.

Kazao je imam En-Nevevi: „Dozvoljeno je osobi u stanju
džunupluka te ženi u hajzu i postporođajnom periodu da uče
Kur’an u srcu/mislima bez izgovaranja, kao što je dopušteno
gledanje u mushaf i njegovo učenje srcem.“[^335]

#### 6. Okretanje u namazu

Često vidimo kako se ljudi zakreću u namazu i razgledaju lijevo-desno, što ih sigurno dekoncentriše i udaljava od skrušenog
obavljanja namaza.

Aiša, radijallahu anha, prenosi da je upitala Allahovog Poslanika, sallallahu alejhi ve sellem, o okretanju u namazu, pa joj
je odgovorio: “To je vješta otimačina, ono što šejtan uspije
ukrasti od čovjekovog namaza.”[^336]

Od pitanja koja se vezuju za pogled u namazu klanjač bi trebao znati sljedeće:

- Da je propisano tokom cijelog namaza gledati u mjesto sedžde, osim kada sjedi na Et-tehijjatu, pri čemu je
  propisano da gleda u kažiprst desne ruke. Sve spomenuto potvrđeno je vjerodostojnim dokazima iz sunneta
  Allahovog Poslanika;
- Strogo je zabranjeno da klanjač u toku namaza
  podiže pogled u nebo.

Enes, radijallahu anhu, prenosi da je Allahov Poslanik, sallallahu alejhi ve sellem, rekao: “Šta je nekim ljudima pa u toku
namaza poglede upiru ka nebu?” Nakon što je to najoštrije osudio, rekao je: “Ili će se okaniti toga ili će im vid biti oduzet!”[^337]

Na osnovu citiranog hadisa, islamski su učenjaci zajedničkog
stava da je klanjaču strogo zabranjeno podizanje pogleda u
toku namaza.

#### 7. Nevezivanje ruku u namazu

Jedna od grešaka u namazu, koja, hvala Allahu, nije prisutna
kod nas, ali je lijepo ukazati na nju kako bi se znalo da je to
neispravno – jeste klanjanje spuštenih ruku, dakle da se nakon
početnog tekbira ne stavi desna ruka preko lijeve.

Od Sehla ibn Sa’da, r.a., prenosi se da je kazao: „Ljudima je
naređivano da u namazu stave desnu ruku na podlakticu lijeve.“[^338]

Od Ibn Abbasa, r.a., prenosi se da je Allahov Poslanik, sallallahu alejhi ve sellem, rekao: „Nama poslanicima je naređeno
da odgađamo sehur, da požurujemo s iftarom i da u namazu
desnicama uhvatimo ljevice.“[^339]

Treba napomenuti da je vezivanje ruku u namazu pohvalan
postupak, koji ne utječe na ispravnost namaza, ali vjernik
treba znati šta je ispravno i sunnet, a šta ne, naročito kada
određeni postupci postanu simbol za određene sekte, kao što
je u današnjem dobu svojstveno rafidijama/šiijama da klanjaju
spuštenih ruku. Stoga vjernik treba znati da je to što klanjaju
na taj način suprotno sunnetu Muhammeda, sallallahu alejhi
ve sellem, i svih prethodnih poslanika.

#### 8. Smatranje obaveznim učenje po rasporedu mushafa

Jedna od grešaka zbog koje se često vode rasprave je uvjerenje
da klanjač u namazu mora učiti sure prema rasporedu po kojem su zabilježene u mushafu, od Fatihe i El-Bekare do sure
En-Nas.

Učenje Kur’ana u namazu po redoslijedu mushafa zasigurno je
pohvalan i lijep postupak, ali da li je obaveza i je li onaj ko to
ne čini napravio prekršaj?

U vjerodostojnim hadisima zabilježeno je da Allahov Poslanik
nije učio sure u namazu po rasporedu sura u mushafu, što je
jasna dokaz da to nije obaveza. Da jeste, ne bi Allahov Poslanik postupao suprotno tome.

Ebu Abdullah Huzejfe b. Jeman, radijallahu anhu, kazuje:
„Jedne noći klanjao sam s Vjerovjesnikom, sallallahu alejhi ve
sellem. Počeo je učiti suru El-Bekara. Pomislio sam da će učiniti ruku’ poslije proučenih stotinu ajeta, ali je nastavio učiti.
Tada sam pomislio da će na tom rekatu proučiti cijelu suru
El-Bekara, ali on je nastavio učiti dalje. Potom je počeo učiti
suru En-Nisa, pa ju je proučio cijelu, nakon čega je počeo
učiti suru Alu Imran, pa je i nju proučio kompletnu. Učio je
polahko, po tertilu, i kada bi proučio ajet u kojem se Allah
veliča, veličao bi Ga; ako se u ajetu spominjala dova, učio bi
dovu; ako se tražila zaštita, tražio bi je. Zatim je učinio ruku’
izgovarajući: ‘Subhane Rabbijel-Azim!’ (Neka je slava mome
Veličanstvenom Gospodaru!) Na ruku’u se zadržao koliko i na
kijamu, a onda je rekao: ‘Semiallahu limen hamideh, Rabbena
lekel-hamd!’ (Čuje Allah onoga ko Mu zahvaljuje; Gospodaru naš, Tebi pripada zahvala!), pa se ispravio i dugo stajao, približno onoliko koliko je bio na ruku’u. Nakon toga učinio
je sedždu izgovarajući: ‘Subhane Rabbijel-A’la!’ (Neka je slava mome Uzvišenom Gospodaru!), zadržavajući se na sedždi
približno onoliko koliko se zadržao na kijamu.”[^340]

Vidimo da je u ovom hadisu spomenuto da je Poslanik prvo
učio El-Bekaru, potom En-Nisa, a zatim Alu Imran, dok je
prema redoslijedu u mushafu Alu Imran prije sure En-Nisa.

Komentarišući citirani hadis, koji također bilježi i imam
En-Nesai, poznati učenjak hanefijskog mezheba imam EbulHasan Es-Sindi je kazao: „Iz riječi ‘potom je otpočeo učiti suru
Alu Imran’ proizlazi da nije obaveza držati se redoslijeda sura
prilikom učenja Kur’ana.“[^341]

Rezime: Prilikom učenja Kur’ana insan će se pridržavati redoslijeda sura spomenutih u mushafu, ali ako to ne učini, nadamo se da nije pogriješio i ne treba ga kritikovati, jer citirani
hadis jasno ukazuje da je to činio Allahov Poslanik.

To što je spomenuta situacija u navedenom hadisu vezana za
dobrovoljni noćni namaz ne mijenja propis, jer sve što je Poslanik činio u nafili odnosi se i na obavezni farz-namaz sve
dok ne dođe poseban dokaz koji ukazuje na to da je određeni
postupak izuzetak i specifičnost vezana samo za nafilu.

#### 9. Davanje prednosti starijem nad mlađim i učenijim pri odabiru predvodnika u namazu

Mnogo puta sam bio u situaciji kada u odsustvu imama pred
ljude izlazi neko ko ne zna pravilno učiti Kur’an. Na osnovu
njegovog izgovora može se zaključiti da harfove ne izgovara na
ispravan način. Problem se javlja kada znamo da u džematu
ima dosta mladih ljudi, koji se ne laktaju da uđu u mihrab, a
čije je učenje na visokom nivou, pogotovo u usporedbi s učenjem osobe koja harfove ne izgovara ispravno.

Znam da je problem mnogo veći nego što izgleda, jer je nekim
osobama teško pojasniti da mlađi treba predvoditi ljude u
namazu. Ali pošto je riječ o najbitnijem ibadetu u islamu,
takve slučajeve treba riješiti nadležna osoba, u ovom slučaju
imam ili džematski odbor, da takvima na lijep način pojasne
da ne izlaze pred džemat i da imamet, kada ovlaštena osoba
nije tu, trebaju prepustiti onima koje je imam provjerio.

Ashabe je u namazu znao predvoditi dječak od sedam godina
zbog znanja koje je posjedovao.

U jednom dužem hadisu zabilježeno je da je Amr ibn Seleme
kazao: „Kada je proučen ikamet, pogledali su i vidjeli da niko
ne zna više Kur’ana od mene, koji sam naučio od prolazećih
karavana, pa su me postavili da im predvodim namaz, a tada
sam imao šest ili sedam godina.“[^342]

S druge strane, mnogi vjerodostojni hadisi potvrđuju da ako
imam džamije ili mesdžida nije prisutan, ljude treba predvoditi onaj ko najbolje uči Kur’an i zna najviše sura.

Ebu Mes’ud Ukbe b. Amr el-Bedri el-Ensari, radijallahu anhu,
prenosi da je Allahov Poslanik, sallallahu alejhi ve sellem, rekao:
„Neka ljude u namazu predvodi onaj ko zna najviše Kur’ana
napamet, a ako u tome budu jednaki, onda najučeniji u sunnetu, pa ako i u tome budu jednaki, onda onaj koji je prije
hidžru učinio, a ako su hidžru zajedno učinili, onda najstariji.
Neka čovjek nipošto ne predvodi namaz tamo gdje je prisutan
onaj ko je za to ovlašten i neka ne sjeda na domaćinovo mjesto
u njegovoj kući izuzev ako mu on to dozvoli.”[^343]

Ovaj i mnogi drugi hadisi s istim značenjem jasno daju prednost u pitanju imameta onome ko je kompetentniji, ko zna
više Kur’ana i ko ga uči bolje.

Knjige hanefijskog mezheba pune su citata o davanju prednosti učenijem nad starijim u predvođenju namaza.

#### 10. Ostavljanje namaza tokom bolesti

Veoma opasna greška vezana za obavljanje namaza je njegovo
izostavljanje tokom bolesti. Dešava se da ljudi ne klanjaju u
stanju bolesti pod izgovorom da nisu čisti, da ne mogu uzeti
abdest, stajati, okrenuti se prema kibli i sl.

Vjernik treba znati da je namaz stroga obaveza i da ga nije
dopušteno izostaviti sve dok je razuman.

Bolesnik će klanjati shodno mogućnosti. U knjigama islamskog prava (fikha) pojašnjeno je kako klanja bolesnik. Da je bilo
dopušteno izostaviti namaz, onda ne bi bilo potrebe za tim pojašnjenjima, već je trebalo samo kazati da se u stanju bolesti
ne klanja.

Od Imrana ibn Husejna, r.a., prenosi se da je rekao: „Bio sam
bolestan, imao sam problema s hemoroidima, pa sam pitao
Poslanika, sallallahu alejhi ve sellem, o namazu, a on mi je
kazao: „Klanjaj stojeći, pa ako ne možeš, onda sjedeći, pa ako
ne možeš, onda na boku.“[^344]

Ovaj hadis jasno ukazuje na to da je punoljetnoj osobi obaveza klanjati i u stanju bolesti, shodno mogućnosti. Ono što
može izvršiti od uvjeta i ruknova namaza to će i učiniti, a što
ne može učinit će koliko može.



[^318]: Muttefekun alejhi: Buhari, br. 2.697, i Muslim, br. 1.718.
[^319]: Hadis bilježe Ebu Davud, br. 4.607, i Tirmizi, br. 2.676, koji kaže da je hasen-sahih. Šejh Albani ocijenio ga je vjerodostojnim. Pogledati: El-Irva’, 8/107, br. 2.455.
[^320]: Hadis bilježi Muslim, br. 867.
[^321]: Zadul-me’ad, 1/189.
[^322]: Pogledati: El-Ahta el-vaki’a fi kiraeti suratil-Fatiha, autora Muhammeda ibn Muse Alija Nasra.
[^323]: El-Binaje, 2/209.
[^324]: Mugni el-Muhtadž, 1/355.
[^325]: Hadis bilježi Buhari, br. 782.
[^326]: Hadis bilježi Buhari, br. 735
[^327]: Kurratu el-ajnejni fi rafi’ el-jedejni fis-sala, 54.
[^328]: Hadis bilježi Buhari, od Ebu Hurejre, r.a., br. 691.
[^329]: Hadis bilježi Buhari, od Ebu Hurejre, r.a., br. 691.
[^330]: Hadis bilježi Buhari, br. 378; Muslim, br. 411, od Enesa, radijallahu anhu.
[^331]: Hadis bilježi Buhari, br. 734, od Ebu Hurejre, radijallahu anhu.
[^332]: Hadis bilježi Ebu Davud, br. 603, od Ebu Hurejre, radijallahu anhu; šejh Albani ga je ocijenio vjerodostojnim. Pogledati: Sahih Ebu Davud, br. 603
[^333]: Hadis bilježi Buhari, br. 690, i Muslim, br. 474.
[^334]: El-Bejanu vet-tehsil, 1/491.
[^335]: El-Ezkar, 1/11.
[^336]: Hadis bilježi Buhari, br. 751.
[^337]: Hadis bilježi Buhari, br. 750.
[^338]: Hadis bilježi Buhari, br. 740
[^339]: Hadis bilježi Ibn Hibban, br. 1.770. Šejh Albani ga je ocijenio vjerodostojnim. Pogledati: Et-Talikat el-hisan ‘ala Sahih Ibn Hibban, 3/286, br. 1.767.
[^340]: Hadis bilježi Muslim, br. 772.
[^341]: Hašijetu Es-Sindi ‘ala Sunen En-Nesai, 3/226.
[^342]: Hadis bilježi Buhari, br. 4.302.
[^343]: Hadis bilježi Muslim, br. 673.
[^344]: Hadis bilježi Buhari, br. 1.117.

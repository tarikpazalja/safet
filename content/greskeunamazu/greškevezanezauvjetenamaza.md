---
title: 'Greške vezane za uvjete namaza '
order: 12
---

Jedna od specifičnosti i odlika namaza jeste i to što se – da
bi bio validan – prije njegovog započinjanja trebaju ispuniti
mnogi uvjeti. Za svaki se vezuju i određene greške. U ovom
poglavlju ćemo spomenuti najbitnije.

**Prvi uvjet validnosti namaza**: Pokrivanje avreta / odjeća
**Greške vezane za odjeću u namazu i pokrivanje avreta**

#### 1. Namaz u odjeći koja ne pokriva avrete / stidne dijelove tijela

Jedan od uvjeta ispravnosti namaza je pokrivanje stidnih dijelova tijela neprozirnom odjećom.
Avret žene u namazu je cijelo tijelo, osim lica, šaka i stopala
po mišljenju određenog broja učenjaka, a što je i zvanični stav
hanefijske pravne škole. Sve mimo toga ženama je obaveza da
pokriju kada obavljaju namaz.
Nerijetko se dešava da klanjaju u prozirnoj odjeći, koja ne
pokriva vrat ili uši, u odjeći kratkih rukava, koja pokriva dio podlaktice, a ne cijelu, ili u kratkoj suknji, koja ne pokriva
kompletnu potkoljenicu do članaka, već samo njen dio. Sve
ovo može uzrokovati neispravnost namaza.

Avret muškarca u namazu je dio tijela između pupka i koljena.
To je ono što mu je stroga obaveza da pokrije, a ostatak tijela
lijepo je pokriti najljepšom odjećom.

Dešava se da pojedini klanjači u ljetnom periodu dolaze u
džamiju u šorcevima ili kratkim majicama, koje ne pokrivaju
avret muškog tijela, naročito kada je na ruku’u ili sedždi, pri
čemu mu se otkrivaju leđa, pa čak i gornji dio stražnjice.

Vjernik treba obavljati namaz lijepo obučen, a ako već klanja
u šorcu i majici, onda treba paziti da ispuni minimalne uvjete
za validnost namaza, odnosno pokrivenost avreta, kako ne bi
dovodio u pitanje svoj namaz.

U definiciji pokrivanja avreta islamski učenjaci spomenuli su i
uvjet da stidni dijelovi tijela trebaju biti pokriveni neprozirnom
odjećom. Nerijetko se dešava da muškarci i žene ne obraćaju
pažnju na ovo, pa ih vidimo kako klanjaju u prozirnoj odjeći,
kroz koju se vidi tijelo. Ako bi insan klanjao u odjeći ispod
koje se jasno vidi tijelo, njegov namaz nije ispravan, jer nije
ispunio jedan od glavnih uvjeta – pokrivanje avreta.

Kazao je čuveni enciklopedista Ibn Kudame: „Obaveza je
pokriti avrete u namazu onim ispod čega se neće vidjeti boja
kože. Ako se pokriju avreti nečim ispod čega se vidi boja kože,
odnosno raspoznaje njena bjelina ili crvenilo, u takvoj odjeći
nije dozvoljeno klanjati, jer se u osnovi pokrivanje avreta nije
ispunilo takvom odjećom. Ukoliko je riječ o odjeći ispod koje
se ne vidi boja kože, ali se oslikavaju obline tijela, u tome je
dozvoljeno klanjati zato što je nemoguće sačuvati se od toga, pa makar se radilo o odjeći koja je izuzetno debela.“[^274]

#### 2. Klanjanje u odjeći s naslikanim likovima

Česta pojava u današnjem vremenu u našem društvu jeste i
klanjanje u odjeći na kojoj su naslikani likovi bića.

U knjigama savremenih islamskih učenjaka možemo pronaći
fetve / pravne odgovore u kojima se jasno zabranjuje oblačenje
odjeće na kojoj su ocrtani likovi živih bića, kako izvan namaza
tako i u njemu.

Kazao je šejh El-Usejmin: „Nije dozvoljeno insanu da obuče
odjeću na kojoj je slika životinje ili insana kao što nije dozvoljeno da na glavu stavi mahramu na kojoj je slika insana ili
životinje.“[^275]

Allahov Poslanik, sallallahu alejhi ve sellem, tražio je da njegovu prugastu odjeću zamijene jednobojnom, jer ga je ona
odvraćala od namaza i dekoncentrisala. Ako je to bio slučaj s
Poslanikom, onda je i nama prioritetnije da ostavimo odjeću
na kojoj su naslikani likovi.

Prenosi Aiša, radijallahu anha: „Klanjao nam je Poslanik, sallallahu alejhi ve sellem, u ogrtaču koji je na sebi imao šare,
pa je rekao: “Ometale su me ove šare u namazu. Idite s ovim
ogrtačem kod Ebu Džehma ibn Huzejfe i donesite mi njegov
vuneni ogrtač koji nema pruge.“[^276]

Treba naglasiti da je namaz koji se obavi u odjeći na kojoj se
nalaze likovi živih bića ispravan, jer je klanjač pokrio avret, ali
je grešan zbog oblačenja takve odjeće.

Govoreći o propisima oblačenja odjeće na kojoj ima slika živih
bića te validnosti namaza u njoj, u Stalnoj komisiji za fetve
u Saudijskoj Arabiji su kazali: „Klanjaču nije dozvoljeno da
namaz obavlja u odjeći na kojoj su naslikana živa bića: insan,
ptica, stoka ili neko drugo živo biće, kao što nije dozvoljeno da
se takva odjeća nosi izvan namaza. Namaz osobe koja klanja
u odjeći sa slikama je validan, uz grijeh zbog kršenja zabrane,
kada je riječ o onome ko zna propise islama o tom pitanju.“[^277]

#### 3. Namaz u tijesnoj odjeći koja ocrtava avrete

Česta pojava i kod muškaraca i kod žena je klanjanje u tijesnoj
odjeći, koja jasno oslikava čovjekove stidne dijelove tijela
/ avrete. Mnogi muškarci, ali i žene, klanjaju u odjeći koja
pokriva avrete, ali koja je toliko tijesna da jasno oslikava dijelove tijela, kao da insan na sebi nema ništa od odjeće.

Zaista je mnogo savremenih islamskih učenjaka koji su ukazivali i upozoravali na ovu pojavu.

Kazao je Abdulaziz ibn Baz: „Pokuđeno je nositi tijesnu odjeću,
kako muškarcima tako i ženama. Propisano je da bude umjereno široka, ne tijesna da oslikava obline avreta niti prekomjerno
široka, već između toga dvoga. A što se tiče ispravnosti namaza u tijesnoj odjeći, namaz je validan pod uvjetom da pokriva avrete, ali je pokuđeno i muškarcima i ženama nošenje takve
odjeće.“[^278] Propis validnosti namaza u tijesnoj odjeći identičan
je onome u prethodnom pitanju. Namaz obavljen u tijesnoj
odjeći je ispravan, jer je ispunjen osnovni uvjet pokrivanja
avreta, ali bi se takva odjeća trebala izbjegavati, kako u namazu tako i izvan njega.

#### 4. Namaz otkrivene glave

Neki ljudi smatraju pokuđenim ili čak zabranjenim obavljanje namaza otkrivene glave. Mnogo puta sam bio u prilici da
vidim kako stariji ljudi u džamiji negoduju da ih u namazu
predvodi osoba otkrivene glave.

**O ovom pitanju treba napomenuti nekoliko stvari**:

a. Ne postoji vjerodostojan hadis koji preporučuje obavljanje namaza pokrivene glave. Stoga je neispravno
muškarce obavezivati nečim na što nas nije obavezala
vjera.

b. U vjerodostojnim hadisima zabilježeno je da je Allahov
Poslanik, sallallahu alejhi ve sellem, nosio turban te da
je tako i klanjao među ljudima. Ali ne postoji vjerodostojan hadis koji ukazuje na to da je namaz s turbanom
vredniji od namaza bez turbana.

c. Pohvalno je da insan obuče lijepu odjeću kada želi
obaviti namaz, jer time postupa po riječima Uzvišenog
Allaha: „O sinovi Ademovi, lijepo se obucite kad hoćete
molitvu obaviti!“ (El-Earaf, 31)

d. Ako je običaj jednog podneblja nošenje kape, odnosno pokrivanje glave prilikom izlaska iz kuće, i ako se
to smatra ukrasom za muškarce, onda je lijepo tako i
činiti.

e. Treba uvažiti činjenično stanje da nošenje kape prilikom izlaska iz kuće na našem podneblju više nije običaj.
Samim tim, i uvjetovanje nošenja kape prilikom obavljanja namaza nema osnovu.

**Rezime:**

Muslimanima je propisano da se lijepo obuku kada žele namaz
obaviti. Termin lijepog oblačenja tumači se u skladu s vremenom i prostorom u kojem insan živi. Ukoliko je u nekom narodu u određenom vremenu običaj pokrivanje glave prilikom
izlaska iz kuće, onda je lijepo da insan klanja pokrivene glave.

Suprotno tome, ako u nekom vremenu i prostoru ljudi prilikom izlaska iz kuće ne pokrivaju glavu i ne smatraju to nikakvom manjkavošću, tada nema smetnje da se namaz obavlja
otkrivene glave. Sve spomenuto odnosi se na pohvalne postupke u namazu, a nikako na to da je namaz onoga koji klanja
otkrivene glave neispravan.

#### 5. Smatrati da nije dopušteno klanjati u obući

Nakon što smo konstatovali da je dopušteno klanjati izvan
kuće i džamije, odnosno na svim čistim mjestima, postavlja se
pitanje može li se na tim mjestima klanjati u obući.

Sunnet Poslanika, sallallahu alejhi ve sellem, govori nam da
je pohvalno klanjati u obući na kojoj nema nečistoće. Stoga,
ako na obući ima zemlje ili blata, to neće umanjiti validnost
namaza jer ih islam ne smatra nečistim.

Da je sunnet klanjati u obući kada klanjamo izvan džamije i
kuće, potvrđuje nam sljedeći hadis.

Prenosi se od Seida ibn Jezida el-Ezdija da je kazao: „Pitao sam
Enesa, r.a., je li Poslanik klanjao u obući. Kazao je: ‘Da.’“[^279]

Kada je riječ o tome da obuća mora biti čista od onoga što
šerijat definiše nečistim, to nam potvrđuje sljedeća predaja.

Od Ebu Seida, r.a., prenosi se da je rekao: „Jedne prilike Allahov Poslanik, sallallahu alejhi ve sellem, klanjao je sa svojim
ashabima, pa je u namazu skinuo papuče/obuću i spustio ih
s lijeve strane. Kada su to ashabi vidjeli, i oni su skinuli papuče. Nakon što je Allahov Poslanik, sallallahu alejhi ve sellem,
završio namaz, upitao ih je: ‘Šta vam je pa ste skinuli obuću?’
Kazali su: ‹‹Vidjeli smo tebe da si skinuo papuče, pa smo i
mi skinuli svoje.›› Allahov Poslanik im je kazao: ‘Došao mi je
Džibril i obavijestio me da na mojim papučama ima nečistoće
(ili je rekao neugodnosti)’, a potom je kazao: ‘Kada neko od
vas dođe u džamiju, neka pogleda u svoju obuću, pa ako na njoj vidi nečistoću ili neugodnost, neka je otkloni i klanja u
toj obući.’“[^280]

Ovi hadisi jasno ukazuju na to da je sunnet klanjati u obući
izvan džamije ili kuće nakon provjere njene čistoće.

Veoma je važno ispravno razumjeti ovaj propis. Za života Allahovog Poslanika džamija nije bila prostrta ćilimima, pa su
ljudi klanjali u džamiji u obući. U današnjem vaktu podovi
džamija su prekriveni ćilimima, pa će čovjek skinuti obuću,
a praktikovanje sunneta klanjanja u obući ostaviti kada bude
klanjao izvan džamije, na otvorenom prostoru.



[^274]: El-Mugni, 1/414.
[^275]: Fetava erkanul-islam, 1/169.
[^276]: Hadis bilježi Buhari, br. 373, Muslim, br. 556, i ovo je njegov rivajet.
[^277]: Fetava el-ledžne ed-daime, 6/181.
[^278]: Medžmu’u fetava Ibn Baz, 29/217.
[^279]: Hadis bilježi Buhari, br. 386.
[^280]: Hadis bilježi Ebu Davud, br. 650. Šejh Albani ocijenio ga je vjerodostojnim. Vidjeti: Sahih Ebu Davud (El-Umm), 3/200, br. 657.

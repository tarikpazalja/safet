---
title: 'Greške vezane za okretanje prema kibli'
order: 16
---

# Četvrti uvjet validnosti namaza:

# Okretanje prema kibli

#### Greške vezane za okretanje prema kibli

#### 1. Boravak u haremu Kabe i neokretanje prema njoj

Lično sam vidio ljude koji klanjaju namaz u haremu Kabe
i koji je vide, ali zbog nemara i gafleta nisu okrenuti prema
njoj. Kada govore o okretanju prema Kabi, islamski učenjaci spominju pravilo da što je klanjač bliži Kabi, veća mu je
obaveza da se preciznije okrene prema njoj. Zbog toga se osoba koja vidi Kabu mora okrenuti pravo prema njoj da bi joj
namaz bio validan.
Knjige hanefijskog i drugih mezheba obiluju citatima u kojima se klanjač koji vidi Kabu obavezuje da se okrene direktno
prema njoj. Ako to ne bi učinio, njegov namaz bi bio neispravan.[^296]

#### 2. Ostavljanje namaza zbog nemogućnosti okretanja prema kibli

Okretanje prema kibli je uvjet ispravnosti namaza osobe koja
je u mogućnosti da se okrene u tom smjeru. U suprotnom,
osoba koja se iz opravdanih razloga ne može okrenuti ka kibli,
poput bolesnika koji leži na krevetu ili one koja putuje prijevoznim sredstvom, a mora klanjati jer namasko vrijeme istječe
– klanjat će pa makar se i ne okrenula prema kibli.

Shodno spomenutom, neispravno je ostaviti namaz samo zato
što smo se našli u situaciji u kojoj se ne možemo okrenuti
prema kibli.

Slična je situacija i s osobom koja se fizički može okrenuti
prema kibli, ali ne zna je odrediti niti ima koga pitati. U tom
slučaju potrudit će se, u granicama svojih mogućnosti, da
odredi pravac prema kibli i klanjati, a njen namaz je validan
pa makar naknadno shvatila da je klanjala u pogrešnom pravcu.

#### 3. Nepoznavanje razlike u okretanju prema kibli

u pogledu farza i nafila-namaza
Od grešaka vezanih za ovo poglavlje, za koje se vezuju i dodatne greške, jeste to da veliki broj muslimana ne zna da nije
obaveza okretati se prema kibli kada je u pitanju nafila-namaz
koju hoćemo klanjati dok smo na putu.

Dopušteno je u toku putovanja klanjati nafile, dobrovoljne namaze, u pravcu u kojem se kreće prijevozno sredstvo u kojem se klanjač nalazi. Shodno tome, dopušteno je klanjati dobrovoljni namaz u avionu, automobilu, autobusu, brodu, i to
u pravcu kretanja, bez okretanja prema kibli.



[^296]: Pogledati: El-Hidaje, 1/47; El-Muhit el-burhani, 1/284; El-Kenz, 1/159; El-Dževheratun-nejjira, 1/48.

---
title: 'Greške vezane za ezan i ikamet'
order: 10
---

#### Vrijednost ezana

Prije navođenja najbitnijih grešaka vezanih za ezan i ikamet
treba napomenuti da je učenje ezana ibadet i njegovom izvršiocu obećane su mnoge nagrade. Žalosno je da u mnogim
džematima te nagrade propadaju i „uzimaju“ ih kasetofoni i
CD-plejeri.

#### 1. Mujezini će na Sudnjem danu imati najduže vratove

Muavija ibn Ebu Sufjan, radijallahu anhu, prenosi da je čuo
Allahovog Poslanika, sallallahu alejhi ve sellem, kako kaže:
„Ljudi s najdužim vratovima na Sudnjem danu bit će mujezini.“[^253]

Postoji mnogo komentara islamskih učenjaka o značenju ovog
hadisa.

Rekao je šejh Usejmin: „Kad budu proživljeni ljudi na Sudnjem danu, mujezini će imati odliku koju neće imati niko drugi
osim njih, a to je da će biti najdužih vratova, pa će po tome
biti prepoznatljivi, što svakako ukazuje na njihovu vrijednost.
Razlog je to što su glasno uzdizali riječi ezana, veličali Allaha
tekbirom, riječima tevhida (čistog monoteizma) te svjedočili
poslanicu Allahovom Poslaniku, pozivali ljude na namaz i na
spas, a sve su to činili s uzdignutih mjesta, pa je zbog toga njihova nagrada u skladu s djelom koje su činili, tako da su
njihove glave i lica uzdignuti putem izduženih vratova.“[^254]

#### 2. Ezan udaljava šejtana

Ebu Hurejre, radijallahu anhu, prenosi da je Allahov Poslanik, sallallahu alejhi ve sellem, rekao: „Kad se oglašava poziv
za namaz (tj. kad se uči ezan), šejtan se dadne u bijeg bučno
puštajući vjetrove, a sve to kako ne bi slušao ezan. Kad se ezan
završi, on se vrati. Kad se uči ikamet, on ponovo pobjegne, a
kad se ikamet prouči, on se još jednom vrati kako bi čovjekove
misli odvraćao od namaza govoreći mu: ‘Sjeti se toga i toga,
misli o tome i tome’ – a ničega od toga nije se mogao sjetiti
ranije. Tako šejtan čini sve dok čovjek ne zaboravi koliko je
(rekata) klanjao.“[^255]

#### 3. Kad bi ljudi znali kolika je vrijednost ezana, bacali bi kocku da odrede ko će ga učiti

Kolika je nagrada za učenje ezana, u slučaju kad ne postoji
imenovan mujezin koji to čini, govori nam sljedeći hadis:

Ebu Hurejre, radijallahu ahnu, prenosi da je Allahov Poslanik,
sallallahu alejhi ve sellem, rekao: „Kada bi ljudi znali kolika je
vrijednost ezana i prvog safa, oni bi – kada ni na koji drugi
način to ne bi mogli odrediti – bacanjem kocke odlučili ko
će učiti ezan ili klanjati u prvom safu. Kada bi znali kolika se
vrijednost krije u ranjenju na namaz, i u tome bi se natjecali,
a da znaju kolika je vrijednost jacijskog i sabahskog namaza,
dolazili bi na njih, pa makar i pužući.“[^256]

#### 4. Ništa neće čuti glas mujezina a da mu neće biti svjedok na Sudnjem danu

Ebu Seid el-Hudri, radijallahu anhu, prenosi da je čuo Allahovog Poslanika, sallallahu alejhi ve sellem, kako kaže: „Ništa
i niko neće čuti glas mujezina: džin, čovjek ili neko drugi, a da
mu neće svjedočiti na Sudnjem danu.“[^257]

#### 5. Mujezinu se oprašta sve dokle doseže njegov glas

Bera b. Azib, radijallahu anhu, prenosi da je Allahov Poslanik,
sallallahu alejhi ve sellem, rekao: „Uistinu Allah i Njegovi meleci donose salavat na prvi saf, a mujezinu se oprašta sve dokle
dopire njegov glas i sve što ga čuje potvrđuje mu istinitost, od
vlažnog ili suhog (živog ili neživog), i njemu pripada nagrada
poput nagrade onih koji klanjaju s njim.“[^258]

#### 6. Allahov Poslanik, sallallahu alejhi ve sellem, dovio je za oprost mujezinima

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Allahu moj, uputi imame i
oprosti mujezinima.“[^259]

#### 7. Ezanom se brišu grijesi i zaslužuje ulazak u Džennet

Ukbe b. Amir, radijallahu anhu, prenosi da je čuo Allahovog
Poslanika, sallallahu alejhi ve sellem, kako kaže: „Vaš Gospodar divi se čovjeku koji čuva ovce na planini, pa prouči ezan
za namaz i klanja. Svevišnji Allah kaže: ‘Pogledajte ovog Mog
roba: uči ezan i obavlja namaz strahujući od Mene. Ja ću mu
sigurno oprostiti grijehe i uvesti ga u Džennet.’“[^260]



[^253]: Hadis bilježi Muslim, br. 387.
[^254]: Šerh Rijadus-salihin, 5/32.
[^255]: Hadis bilježe Buhari, br. 608, i Muslim, br. 389.
[^256]: Hadis bilježe Buhari, br. 615, i Muslim, br. 437.
[^257]: Hadis bilježi Buhari, br. 609.
[^258]: Hadis bilježi Nesai, br. 646. Šejh Albani ocijenio ga je vjerodostojnim. Pogledati: Sahihu-tergib, 1/214, br. 235.
[^259]: Hadis bilježe Ebu Davud, br. 517, i Tirmizi, br. 207. Šejh Albani ocijenio ga je vjerodostojnim. Pogledati: Sahihu-tergib, 1/215, br. 237.
[^260]: Hadis bilježi Ebu Davud, br. 1.203. Šejh Albani ocijenio ga je vjerodostojnim. Pogledati: Sahihu-tergib, 1/218, br. 247.

---
title: 'Greške vezane za mjesto obavljanja namaza'
order: 13
---

### Drugi uvjet validnosti namaza: Mjesto klanjanja

#### Greške vezane za mjesto obavljanja namaza

#### 1. Uvjerenje da se može klanjati samo u džamiji ili kući

Jedno od pogrešnih uvjerenja velikog broja ljudi jeste i to da
se namaz može klanjati samo u džamiji ili kući. To je prouzrokovalo da mnogi ostavljaju namaz na poslu, putovanju ili u
bolnici jer su uvjereni da se na tim mjestima ne može klanjati.

Da bi namaz bio validan, mjesto na kojem se obavlja mora biti
čisto, bila to zemlja, karton, kamen, beton, daska, kancelarija,
avion, voz, brod ili bilo koje drugo mjesto koje je čisto i na
kojem nema nešto što se jasnim dokazom tretira nečistim.

To je jedna od osobina kojom je Uzvišeni Allah odlikovao ummet Allahovog Poslanika.

Džabir, radijallahu anhu, prenosi da je Allahov Poslanik, sallallahu alejhi ve sellem, rekao: “Dato mi je pet stvari koje
nisu date nijednom poslaniku prije mene: potpomognut sam
strahom na mjesec dana hoda; zemlja mi je učinjena čistom i
mjestom za obavljanje namaza, pa gdje god nekog iz mog ummeta zadesi namaz, neka klanja; dopušten mi je ratni plijen, a nikom prije mene nije dat; dato mi je pravo zauzimanja za
grešnike (šefaat); svaki poslanik je poslan samo svom narodu,
a ja sam poslan svim ljudima.”[^281]

Shodno ovom hadisu, musliman može klanjati gdje god ga zadesi namaz, pod uvjetom da to mjesto bude čisto i ne bude od
onih koja su izuzeta jasnim dokazom da je na njima zabranjeno klanjati.

#### 2. Nepostojanje želje da se klanja u prvom safu

Mnogo je onih koji ne znaju kolika je vrijednost klanjanja
u prvom safu. Vidimo ljude kako prilikom ulaska u džamiju
sjedaju blizu vrata, zidova, stubova, prozora, iako su došli kada
se prvi saf još nije bio popunio. Takvim postupkom propuštaju priliku da klanjaju u prvom safu i zasluže veliku nagradu.

Mnogo je hadisa koji govore o vrijednosti prvoga safa, a mi
ćemo spomenuti samo nekoliko.

„Kada bi znali nagradu prvog safa, ljudi bi bacali kocku
da odrede ko će u prvi saf.“

Ebu Hurejre, radijallahu ahnu, prenosi da je Allahov Poslanik,
sallallahu alejhi ve sellem, rekao: “Kada bi ljudi znali kolika
je vrijednost poziva (ezana) i prvog safa, oni bi – kada ni na
koji drugi način to ne bi mogli odrediti – bacanjem kocke
odlučili ko će učiti ezan ili klanjati u prvom safu. Kada bi znali
kolika se vrijednost krije u ranjenju na namaz, i u tome bi se
natjecali, a da znaju kolika je vrijednost jacijskog i sabahskog namaza, dolazili bi na njih makar i pužući.”[^282]

“Prvi saf je najbolji saf.”

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: “Najbolji safovi muškaraca
su prvi, a najslabiji posljednji; najbolji safovi žena su posljednji, a najslabiji prvi.”[^283]

“Meleci blagosiljaju one koji su u prvim safovima.”

Bera b. Azib, radijallahu anhu, kazuje: ”Allahov Poslanik,
sallallahu alejhi ve sellem, prolazio bi kroz safove s jedne na
drugu stranu i dodirivao nas po prsima i ramenima govoreći:
’Nemojte se razilaziti,[^284] pa da vam se srca razjedine’; i govorio
je: ’Uistinu Uzvišeni Allah i Njegovi meleci donose salavat na
prve safove.’”[^285]



[^281]: Hadis bilježi Buhari, br. 438.
[^282]: Hadis bilježi Buhari, br. 615, i Muslim, br. 437.
[^283]: Hadis bilježi Muslim, br. 440.
[^284]: Riječ „razilaziti” na ovom mjestu znači: nemojte ni prsima ni stopalima izlaziti van safa, nemojte stršiti ni naprijed ni nazad, već saf poravnajte.
[^285]: Hadis bilježi Ebu Davud, br. 664, s dobrim lancem prenosilaca. Šejh Albani ocijenio ga je vjerodostojnim. Pogledati: Sahih Ebu Davud (El-Umm), 3/240, br.670.

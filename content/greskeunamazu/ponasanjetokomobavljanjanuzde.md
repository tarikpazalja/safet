---
title: 'Šta sve ne kvari abdest, a mnogi misle suprotno'
order: 4
---

U nastavku ćemo spomenuti nekoliko stvari koje ljudi
često ubrajaju u ono što kvari abdest, a u osnovi za to ne
postoji validan dokaz niti je to spomenuo neko od učenjaka.
Mnogo je onih koji ne mogu shvatiti da nije svaka zabranjena stvar ujedno i ono što kvari abdest, pa im to predstavlja
veliki problem u razumijevanju ove tematike. Ne postoji uzročno-posljedična veza između zabranjenih stvari i onoga što
kvari abdest.
Da bismo za određenu stvar rekli da kvari abdest, moramo za
to imati jasan dokaz iz Kur’ana ili sunneta.

1. Vulgaran govor, kao i psovke (osim onih za koje su
   učenjaci rekli da su djelo koje izvodi iz vjere), ne
   kvare abdest. Međutim, to ne znači da je dozvoljeno
   izgovarati vulgarne riječi i psovati.
2. Dodirivanje nečistoće ne kvari abdest. Osoba koja
   dotakne nečistoću treba je ukloniti prije nego što
   počne s namazom, ali sâmo doticanje nečistoće ne
   kvari abdest.
3. Odsijecanje nokata, šišanje kose i uklanjanje dlaka
   ispod pazuha ne kvari abdest.
4. Konzumiranje duhana ne kvari abdest, međutim, to
   ni u kojem slučaju ne znači da je ono dozvoljeno.
   Naprotiv, zabranjeno je na osnovu mnogih dokaza koji zabranjuju konzumiranje štetnih stvari i
   nanošenje štete sebi i drugima.

5. Gledanje u žene ne kvari abdest, bez obzira na to je li
   riječ o supruzi ili nekoj ženi s kojom muškarac može
   stupiti u brak, vidi li ono što mu je dozvoljeno ili
   ono što mu nije dozvoljeno vidjeti. Također, to ni u
   kojem slučaju ne znači da je dozvoljeno gledati žene
   strankinje.
6. Skidanje mahrame (hidžaba), kad je riječ o ženama,
   ne kvari abdest, pa makar to bilo pred onim ko ne
   smije vidjeti njen avret. To ni u kojem slučaju nije
   odobravanje otkrivanja žene pred muškarcima koji s
   njom mogu sklopiti brak.
7. Erekcija (ukrućivanje spolnog organa) i osjećaj nagona strasti ne kvare abdest sve dok čovjek ne doživi
   ejakulaciju, kada je obavezan okupati se, ili dok se
   ne dogodi da iz spolnog organa isteče mezijj ili vedij,
   koji će uzrokovati kvarenje abdesta.
8. Sam ulazak u nužnik (bez obavljanja nužde) ne kvari
   abdest.
9. Zvukovi u stomaku koje čovjek čuje (poznati u narodu kao „krčenje crijeva“) ne kvare abdest, za razliku
   od ispuštanja vjetra, koje ga kvari.
10. Korištenje šminke, ulja za kosu i stavljanje kane na
    ruke i kosu ne kvare abdest.
11. Hranjenje djeteta iz prsa (dojenje) ne kvari abdest
    dojilji.
12. Slušanje muzike ne kvari abdest. Međutim, to ni u
    kojem slučaju ne znači da je slušanje muzike dozvoljeno –zabranjeno je po mišljenju sve četiri pravne
    škole.
13. Žena neće izgubiti abdest ako vidi muškarca, bez
    obzira na to kojeg muškarca i koji dio njegovog tijela vidjela. Također, to ne znači da je ženi dozvoljeno
    gledati u stidne dijelove tijela muškaraca koji s njom
    mogu sklopiti brak.

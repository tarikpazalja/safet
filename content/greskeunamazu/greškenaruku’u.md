---
title: 'Greške na ruku’u'
order: 20
---

#### 12. Brzo vraćanje s ruku’a prije potpunog smirivanja

Neupotpunjavanje ruku’a česta je greška klanjača. Mnogi
„kljucaju“ u namazu, pa se brzo vrate s ruku’a a da se nisu
potpuno smirili, što je strogo zabranjeno. Allahov Poslanik,
sallallahu alejhi ve sellem, proglasio je ništavnim namaz osobe
koja je klanjala brzo i koja se u namazu nije potpuno smirila
na ruknovima.

Više puta u ovoj knjizi citiran je poznati hadis u kojem se
spominje da je Poslanik, sallallahu alejhi ve sellem, vidio čovjeka kako brzo klanja, pa ga je tri puta vraćao da ponovi, govoreći mu da nije klanjao. Potom mu je pojasnio da je brzo
klanjanje bilo razlog tome te ga je podučio o obavezi da se
smiri na ruknovima kada klanja.

#### 13. Nepoznavanje sunneta ruku’a

Dosta ljudi u tokom namaza upotpuni minimum za ispravnost ruku’a, ali njihov ruku’ je „krnjav“ i nedostaju mu mnogi
sunneti.

Više je sunneta i lijepih postupaka koji se čine na ruku’u, mi ćemo spomenuti samo neke, bez detaljisanja i spominjanja argumenata:

a) Ispraviti leđa, tako da leđa naspram nogu budu pod devedeset stepeni

b) Da glava bude u istoj ravni s leđima, da ne bude pognuta niti podignuta i zabačena unatrag

c) Raširenih prstiju ruke obuhvatiti koljena

d) Udaljiti podlaktice i nadlaktice od tijela, odnosno bokova

e) Proučiti obavezni zikr „Subhane Rabbijel-Azim“ tri ili
više puta

f) Proučiti neku od dova koje je Poslanik učio na ruku’u.

#### 14. Zapostavljanje potpunog ispravljanja s ruku’a

Među greškama klanjača je i zapostavljanje potpunog ispravljanja na kijamu/stajanju nakon povratka s ruku’a.
Kada je Allahov Poslanik, sallallahu alejhi ve sellem, vidio
onog čovjeka kako klanja brzo, njegov namaz je proglasio
neispravnim, a potom mu objasnio kako će klanjati, spominjući da je obaveza da se potpuno smiri nakon povratka s ruku’a
na ponovni kijam/stajanje. Rekao je Allahov Poslanik, sallallahu alejhi ve sellem: „Kada staneš da klanjaš, donesi početni
tekbir, zatim prouči od Kur’ana ono što ti je najlakše, otiđi
na ruku’u i ostani dok se potpuno ne smiriš, potom se vrati
s ruku’a dok se potpuno ne ispraviš, zatim otiđi na sedždu i
ostani na sedždi dok se potpuno ne smiriš, onda se vrati sa
sedžde i ostani u sjedećem položaju dok se potpuno ne smiriš,
potom opet učini sedždu i ostani dok se potpuno ne smiriš, i
tako postupaj dok ne završiš s namazom.”[^345]

U sunnetu Allahovog Poslanika, sallallahu alejhi ve sellem,
nalazimo da je u trenutku povratka s ruku’a učio više dova, od
kojih su neke prilično duge. Stoga bi se insan trebao potpuno
smiriti nakon povratka s ruku’a na kijam, izgovoriti obavezni
zikr, a potom proučiti dove zabilježene od Poslanika, sallallahu
alejhi ve sellem, koje je učio u tom dijelu namaza.

Od Rifaeta ibn Rafia ez-Zurakija se prenosi da je kazao: „Jednoga dana klanjali smo za Allahovim Poslanikom, sallallahu
alejhi ve sellem, pa kada je podigao glavu s ruku’a, kazao je:
‘Semiallahu li men hamideh’, te je čovjek koji je klanjao iza
njega kazao: ‘Rabbena ve lekel-hamd, hamden kesiren tajjiben
mubareken fihi.’ Kada je završio namaz, Allahov Poslanik je
kazao: ‘Ko je ono rekao?’ Jedan od prisutnih reče: ‘Ja.’ Zatim
je Allahov Poslanik, sallallahu alejhi ve sellem, kazao: ‘Vidio
sam trideset i nekoliko meleka kako se natječu koji će ih prvi
zapisati.’“346

Od Sabita se prenosi da je rekao: „Enes, r.a., nam je opisivao
namaz Allahovog Poslanika, sallallahu alejhi ve sellem, pa bi
kazao: ‘Klanjao je, pa kada bi podigao glavu s ruku’a, ostao bi stajajući toliko da bismo kazali/pomislili da je zaboravio.’“[^347]

Od Ibn Abbasa, r.a., prenosi se da je Allahov Poslanik, sallallahu alejhi ve sellem, nakon što bi podigao glavu s ruku’a,
govorio: „Allahumme Rabbena lekel-hamd, mil-us-semavati
ve mil-ul-erdi ve ma bejnehuma ve mil-u ma ši-te min šejin b’adu, ehles-senai vel-medždi, la mani’a lima e’atajte ve la
mu’tije lima mena’te, ve la jenfe’u zel-džeddi minkel-džedd.“[^348]  

<Card className="arapski">اللهُمَّ رَبَّنَا لَكَ الْحَمْدُ، مِلْءُ السَّمَاوَاتِ وَمِلْءُ الْأَرْضِ، وَمَا بَيْنَهُمَا ، وَمِلْءُ مَا شِئْتَ مِنْ شَيْءٍ بَعْدُ، أَهْلَ الثَّنَاءِ وَالْمَجْدِ، لَا مَانِعَ لِمَا أَعْطَيْتَ، وَلَا مُعْطِيَ لِمَا مَنَعْتَ، وَلَا يَنْفَعُ ذَا الْجَدِّ مِنْكَ الْجَدُّ</Card>

U sunnetu Allahovog Poslanika nalazimo zabilježene i druge
vjerodostojne dove koje je učio nakon povratka s ruku’a na
kijam, što jasno pokazuje da se zaustavljao na tom mjestu u
namazu i da je daleko od sunneta postupak onih koji nemaju vremena ni da se potpuno isprave nakon ruku’a, a da ne
govorimo o tome da nemaju vremena da lagano i na razuman
način uče spomenute dove.



[^345]: Hadis bilježi Buhari, br. 793; Muslim, br. 397.
[^346]: Hadis bilježi Buhari, br. 799.
[^347]: Hadis bilježi Buhari, br. 800.
[^348]: Hadis bilježi Muslim, br. 478.

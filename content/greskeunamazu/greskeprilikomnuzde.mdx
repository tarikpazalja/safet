---
title: 'Greške prilikom obavljanja nužde'
order: 2
---

# Greške prilikom obavljanja nužde

Islam je savršena i potpuna vjera. Čovjeku pojašnjava sve što
mu je potrebno u svakodnevnom životu, pa čak i kako da se
ponaša prilikom obavljanja nužde.

Od Selmana, r.a., prenosi se da je rekao: „Nama su kazali
mušrici: ‘Vidimo da vas vaš prijatelj (Poslanik, sallallahu alejhi
ve sellem) podučava svemu, pa čak i ponašanju prilikom obavljanja nužde’. Kazao je: ‘Da, on nam je zabranio da se nakon
obavljanja nužde čistimo desnom rukom, okrećemo u pravcu
kible i da se čistimo balegom i kostima.’ Još je rekao: ‘Nemojte
se čistiti nakon obavljanja nužde s manje od tri kamena.’“[^191]

Budući da insan u velikom broju slučajeva, prije nego što počne
s abdestom, ide u toalet, lijepo je da se upozna s određenim
neispravnim postupcima koje ljudi čine tom prilikom. Trudit ćemo se da nakon ukazivanja na neku od grešaka uvijek
spomenemo šta je ispravno u vezi s ovim pitanjem kako bi
ujedno ljudi naučili o greškama, a i ono što je validno i tačno.

#### 1. Zapostavljanje učenja dove prije ulaska u toalet i nakon izlaska iz njega

Mnogi muslimani nikad nisu čuli da postoje dove koje se uče
prilikom ulaska u tolaet. Njima se traži od Uzvišenog Allaha
da zaštiti insana tokom boravka u nužniku od džina i šejtana,
jer su to nečista mjesta, na kojima se oni okupljaju. Allahov
Poslanik, sallallahu alejhi ve sellem, potvrdio je da su nužnici
mjesta okupljanja džina i šejtana, pa trebamo znati kako se
može zaštititi od njihovog zla.

Od Zejda ibn Erkama, r.a., prenosi se da je Allahov Poslanik, sallallahu alejhi ve sellem, rekao: „Doista su nužnici (sva
mjesta za obavljanje velike i male nužde) mjesta okupljanja
šejtana, zato kad neko od vas uđe u takvo mjesto, neka kaže:
‘Allahumme, inni e’uzu bike minel-hubsi (u drugom rivajetu:
minel-hubusi) vel-habais (Gospodaru, sačuvaj me muških i
ženskih džina i šejtana).’“[^192]

a) Prije nego što čovjek uđe u nužnik propisano
je da kaže “bismillah” kako bi onemogućio
džinima i šejtanima viđenje njegovih stidnih
dijelove tijela.

Od Alije, r.a., prenosi se da je Allahov Poslanik, sallallahu alejhi ve sellem, rekao: ‘Zastor između džinskih očiju i stidnih dijelova Ademovih potomaka jeste da prilikom ulaska u nužnik
kažu: „Bismillah.“’“[^193]

b) Potom će proučiti dovu zabilježenu od Allahovog Poslanika, a koju je učio prilikom/prije
ulaska u nužnik

Od Enesa, r.a., prenosi da je Allahov Poslanik, sallallahu alejhi ve sellem, prilikom ulaska u nužnik govorio: „Allahumme,
inni e’uzu bike minel-hubsi (u drugom rivajetu: minel-hubusi) vel-habais (Gospodaru, sačuvaj me muških i ženskih džina
i šejtana).“[^194]  

 <Card className='arapski'>اللهُمَّ إِنِّي أَعُوذُ بِكَ مِنَ الْخُبْثِ وَالْخَبَائِثِ</Card>
 <Card className='arapski'>اللَّهُمَّ إِنِّي أَعُوذُ بِكَ مِنَ الخُبُثِ وَالخَبَائِثِ</Card>


c) Nakon što završi s nuždom i izađe iz nužnika, propisano je da kaže kratku dovu:

Od Aiše, r.a., prenosi se da bi Allahov Poslanik, sallallahu alejhi ve sellem, nakon izlaska iz nužnika govorio: „Gufraneke
(Gospodaru, molim Te za Tvoj oprost).“[^195]
<Card className='arapski'>غُفْرَانَكَ</Card>

Možda se neko i zapita u čemu je mudrost toga da je Allahov
Poslanik, sallallahu alejhi ve sellem, tražio oprost od grijeha
nakon izlaska iz nužnika.

Odgovor nalazimo u komentarima na ovaj hadis.

Rekao je poznati učenjak hanefijske pravne škole Bedruddin el-Ajni: „Ako bi bilo rečeno: ‘Šta je mudrost u tome
da se uči ova dova prilikom izlaska iz nužnika?’ ja kažem:
postoji više tumačenja toga. Prvo, da je Poslanik, sallallahu
alejhi ve sellem, tražio oprost jer je ostavio spominjanje
Allaha u nužniku tokom obavljanja nužde; kao da je smatrao da je zakazao kad je riječ o tome i ubrajao to sebi u
grijeh, pa je pokušao to nadomjestiti istigfarom, odnosno
ovom dovom. Drugo, tražio je oprost jer je zakazao u zahvaljivanju na blagodatima. Uzvišeni Allah ga je nahranio,
potom olakšao da to bude provareno, a zatim da nečistoća
izađe iz njega, te je stoga smatrao da je njegova zahvala nedovoljna da bi dostigla prava ove blagodati, pa je požurio
da se pokaje (učeći ovu dovu).“[^196]

Slično su spomenuli još neki učenjaci: El-Hatabi, Es-Sujuti,
Es-Sindi, El-Mubarekfuri i drugi.[^197]

#### 2. Čišćenje nakon nužde desnom rukom

Jedan od općih islamskih principa jeste i to da se desnom rukom čine lijepe stvari, a lijevom neugodne.
Stoga je propisano da se čovjek nakon obavljanja nužde očisti
lijevom rukom. Činjenje toga desnom rukom smatra se greškom jer se jasno protivi zabrani Allahovog Poslanika, sallallahu alejhi ve sellem.

Od Ebu Katade, r.a., prenosi se da je Allahov Poslanik, sallallahu alejhi ve sellem, kazao: „Kad neko od vas mokri, neka ne
dodiruje spolni organ desnicom i neka se ne čisti tom rukom
nakon nužde, a kad pije vodu, neka ne puše u posudu.“[^198]

#### 3. Otkrivanje stidnih mjesta pred drugima prilikom obavljanja nužde

Musliman bi trebao poznavati granice stidnih dijelova tijela
koje ne smije pokazivati ni pred muškarcima ni pred ženama.
Granice stidnih djelova tijela muškarca pred muškarcima, po
velikom broju učenjaka, jesu ono što je između pupka i koljena, s određenim pojašnjenjima spadaju li i pupak i koljeno u
njih. Prema tome, musliman bi se trebao maksimalno truditi
da njegov avret ne vidi niko, osim njegove supruge. Iz ovoga je
vidljiva greška onih ljudi koji obavljaju nuždu pred drugima,
otkrivenog avreta.

Od Ebu Seida El-Hudrija, r.a., prenosi se da je Allahov Poslanik, sallallahu alejhi ve sellem, rekao: „Neka muškarci ne
gledaju u avrete (stidne dijelove tijela) drugog muškarca i neka
žene ne gledaju u avrete drugih žena.“[^199]

#### 4. Nečuvanje od mokraće

Mnogo je onih koji nisu svjesni da je obaveza muslimanu da
prilikom obavljanja nužde strogo pazi da nešto od nečistoće ne dopre na njegovu odjeću ili tijelo, pa makar to bilo i zanemarivo, kao sitne kapljice koje se odbijaju od zemlje ili tvrde
podloge na kojoj insan obavlja fiziološku potrebu.

Od Ebu Hurejre, r.a., prenosi se da je Allahov Poslanik, sallallahu alejhi ve sellem, kazao: „Većina kaburske patnje je zbog
(nečuvanja od) mokraće.“[^200]

#### 5. Izostavljanje čišćenja nakon nužde

Kao što ima mnogo onih koji se ne čuvaju od nečistoće tokom obavljanja nužde, tako ima i onih koji se ne čiste nakon
obavljene nužde, naročito kada je riječ o čišćenju od mokraće.
Mnogo ljudi čisti se samo od izmeta (nakon velike nužde),
dok isto ne čine nakon mokrenja (male nužde), što je veoma
opasno i jasno se suprotstavlja naredbi čišćenja i čuvanja od
mokraće.

Od Ibn Abbasa, r.a., prenosi se da je Vjerovjesnik, sallallahu alejhi ve sellem, prošao pored dva kabura, a zatim rekao:
„Ova dvojica se, doista, kažnjavaju, a ne kažnjavaju se zbog
nečega teškog po njih. Jedan od njih nije se čuvao (čistio od
mokraće), dok je drugi činio nemimet (prenosio tuđe riječi
kako bi zavadio dvije strane).“[^201]

#### 6. Uvjerenje da čišćenje papirom/kamenom u prisustvu vode nije validno

Dio ljudi, u neznanju (a, vjerujem, s dobrim namjerama), smatra da je neispravno čišćenje nakon nužde nečim mimo vode,
kao što je toalet-papir. Treba znati da je validno čišćenje nakon
nužde nečim čistim, kao što je toalet-papir, pa makar insan
imao na raspolaganju vode kojom to može učiniti (normalno,
pod uvjetom da to bude na način koji su učenjaci naveli).

Stalnoj komisiji za fetve u Saudijskoj Arabiji postavljeno je sljedeće pitanje: „Mi u Velikoj Britaniji koristimo maramice i
(toaletni) papir za čišćenje u nužnicima/kupatilima, pa je li obavezna upotreba vode nakon upotrebe maramica ili nije? Odgovor
je bio: „Dozvoljena je upotreba maramica, papira i sličnog u
čišćenju nakon nužde i to je dovoljno ako očiste mjesto (nečistoće), bez obzira na to je li riječ o prednjem ili stražnjem otvoru.
Najbolje je da bude neparan broj onoga što se koristi za čišćenje
i ne smije biti manje od tri potiranja, a nije obavezna upotreba
vode nakon toga, ali je sunnet/pohvalno.“[^202]

Ako je Allahov Poslanik dopustio da se ljudi u njihovom vremenu čiste od obje fiziološke potrebe kamenom, onda je mnogo prioritetnije da je to dopušteno činiti maramicom, znajući
koliko je čišćenje papirom efikasnije i potpunije od čišćenja
kamenom.

Ovo pitanje posebno nam može biti potrebno ako putujemo
u zemlje gdje ljudi u nužnicima ne ugrađuju česme, nego je u
njima toalet-papir.

#### 7. Okretanje prema kibli prilikom obavljanja nužde

Vjernik bi trebao znati da je jedan od propisa koji se vežu za
poglavlje obavljanja nužde i to da je sunnetom Allahovog Poslanika, sallallahu alejhi ve sellem, zabranjeno da se prilikom
obavljanja fiziološke potrebe okrene prema Kabi. Mnogo je
muslimana koji to ne znaju i nerijetko to krše. Zabrana se
odnosi na okretanje u pravcu kible bez obzira na to je li se
okrenuo prsima ili leđima i je li riječ o velikoj ili maloj nuždi.
Zabrana se odnosi prvenstveno na osobu koja nuždu obavlja na otvorenome, a prema određenom broju učenjaka, i na
onoga ko to čini i unutar nužnika. Stoga bi se vjernik trebao
maksimalno potruditi da se nikad tokom obavljanja nužde ne
okreće u pravcu Kabe, bilo na otvorenom ili u nužnicima, i
bez obzira na to okreće li se prsima ili leđima.

Od Ebu Ejjuba, r.a., prenosi se da je kazao: „Rekao je Allahov
Poslanik, sallallahu alejhi ve sellem: ‘Kad neko od vas uđe u
mjesto obavljanja nužde, nemojte se okretati prema kibli ni
prsima ni leđima, činili malu ili veliku nuždu, nego se okrenite istočno ili zapadno.’“[^203]

#### 8. Obavljanje nužde po putevima, hladovima i mjestima okupljanja ljudi

Jedna od grešaka koja se veže za ovo poglavlje jest i obavljanje velike i male nužde po putevima, hladovima u kojima
ljudi odmaraju ili na javnim mjestima gdje se ljudi okupljaju i
kuda prolaze. Islam zabranjuje takav postupak. Razlog je više
nego jednostavan: time se uznemiravaju ljudi, a islam poziva na maksimalno udaljavanje od bilo kakvog uznemiravanja
drugih.

Od Ebu Hurejre, r.a., prenosi se da je Allahov Poslanik, sallallahu alejhi ve sellem, kazao: „Čuvajte se dva djela zbog kojih
će vas ljudi proklinjati.“ Rekli su: „A koja su to dva djela, Allahov Poslaniče?“ Kazao je: „Vršenje nužde po putevima kojima
ljudi hode ljudi ili u hladovima u kojima se odmaraju.“[^204]

### Rezime: ponašanje tokom obavljanja nužde

1. Prije ulaska reći: „Bismillah.“
2. Proučiti dovu prije ulaska u nužnik: „Allahumme, inni
   e’uzu bike minel-hubsi / minel-hubusi vel-habais.“
3. Ući u nužnik lijevom nogom.
4. Tokom nužde ne okretati se ni leđima ni prsima u pravcu kible, a naročito ako se nužda obavlja na otvorenome,
   bez obzira na to koju vrstu fiziološke potrebe obavljali.
5. Čuvati se da mokraća ne onečisti našu odjeću ili tijelo.
6. Tokom nužde ne doticati spolni organ desnicom.
7. Očistiti se nakon nužde vodom ili nekim čistim predmetom: toalet-papirom, krpom ili kamenom, s minimalno tri potiranja.
8. Ne koristiti desnu ruku za čišćenje od nužde.
9. Nakon izlaska iz nužnika proučiti dovu: „Gufraneke.“
10. Ako se nužda obavlja na otvorenom, onda se maksimalno truditi da nas niko ne vidi i čuvati stidne dijelove
    tijela od pogleda drugih.
11. Izbjegavati obavljanje nužde po putevima, hladovima u
    kojima ljudi odmaraju i javnim okupljalištima.
12. Ako se čistimo nečim osim vode, papirom ili kamenom,
    neka to bude s minimalno tri potiranja, pa makar vidjeli da
    je nečistoća nestala, jer je to preporuka Allahovog Poslanika.

[^191]: Hadis bilježi Muslim, br. 262.
[^192]: Hadis bilježi Ebu Davud, br. 6. Šejh Albani ocijenio ga je vjerodostojnim. Pogledati: Sahih Ebu Davud (El-Umm), 1/26, br. 4.
[^193]: Hadis bilježe Tirmizi, br. 606, i Ibn Madže, br. 297. Šejh Albani ocijenio ga je vjerodostojnim. Pogledati: El-Irva, 1/87, br. 50.
[^194]: Buhari, br. 142; Muslim, br. 375.
[^195]: Hadis bilježe Tirmizi, br. 7, Ebu Davud, br. 30, i Ibn Madže, br. 300. Šejh Albani ocijenio ga je vjerodostojnim. Pogledati: Sahih Ebu Davud (El-Umm), 1/59, br. 23.
[^196]: Šerh Ebu Davud lil-Ajni, 1/110.
[^197]: Pogledati: Me’alimu es-sunen, 1/22; Misbahu ez-zudžadže, 1/26; Hašijetus-sindi, 1/128; Tuhfetul-ahvezi, 1/42.
[^198]: Hadis bilježe Buhari, br. 154, i Muslim, br. 267.
[^199]: Hadis bilježi Muslim, br. 338.
[^200]: Hadis bilježi Ibn Madže, br. 348. Šejh Albani ocijenio ga je vjerodostojnim. Pogledati: Sahih et-tergib vet-terhib, 1/178, br. 161.
[^201]: Hadis bilježi Muslim, br. 292.
[^202]: Fetava el-ledžne ed-daime, 5.125.
[^203]: Hadis bilježi Muslim, br. 264. Ovaj hadis izrečen je za stanovnike Medine i sve druge kojima se kibla nalazi na južnoj ili sjevernoj strani od njih, pa se na njih odnosi to da se prilikom obavljanja nužde trebaju okrenuti istočno ili zapadno. Ako bi neko bio na mjestu gdje je kibla na istočnoj ili zapadnoj strani od njega, tada će se prilikom obavljanja nužde okrenuti južno ili sjeverno.
[^204]: Hadis bilježi Muslim, br. 269.

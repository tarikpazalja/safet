---
title: 'Greške vezane za ravnanje safova'
order: 17
---

#### 1. Nepoznavanje važnosti ravnanja safova

Gotovo je nemoguće u našim džamijama ne primijetiti da
ljudi malo pažnje posvećuju ravnanju i popunjavanju safova.
Svakodnevno možemo vidjeti kako se počne obavljati namaz
u džematu, a saf niti je poravnat niti popunjen. Mnogo je hadisa u kojima se jasno naređuje ravnanje i popunjavanje safova,
te da je to upotpunjavanje namaza.

#### 2. Nepodsticanje ljudi prije namaza na ravnanje safova

Započinjanje namaza bez imamovog podsticanja ljudi na
ravnanje safova jedna je od grešaka koja je, nažalost, prisutna
u mnogim našim džamijama.

Praksa Allahovog Poslanika, sallallahu alejhi ve sellem, s
njegovim ashabima bila je drugačija. On bi, sallallahu alejhi
ve sellem, redovno prije namaza svoje ashabe podsticao na
ravnanje safova; svojim bi ih rukama doticao i ravnao safove.

Od Ebu Mes’uda el-Bedirija, r.a., prenosi se da je kazao: „Allahov Poslanik, sallallahu alejhi ve sellem, doticao bi naša ramena u namazu / prije namaza i govorio: ‘Poravnajte, i nemojte se razilaziti, pa da vam se i srca raziđu.’“[^297]

Poslanik, sallallahu alejhi ve sellem, ljudima bi, ravnajući safove, govorio o vrijednosti toga djela.

Od Enesa, r.a., prenosi se da je rekao: „Kazao je Allahov Poslanik, sallallahu alejhi ve sellem: ‘Poravnajte i upotpunite svoje safove. Doista ravnanje i popunjavanje safova upotpunjuje
namaz.’“[^298]

Ako je Poslanik, sallallahu alejhi ve sellem, redovno podsticao
najbolju generaciju čovječanstva na ravnanje safova, šta mislite
koliko bismo mi trebali posvećivati pažnje tome?!

Od Ibn Omera, r.a., prenosi se da Omer, r.a., ne bi donosio
početni tekbir u namazu sve dok ne bi poravnao safove, i za to
je znao zadužiti ljude koji će mu pomagati.[^299]

#### 3. Nepoznavanje načina ravnanja safova (po člancima, prema sredini safa, zbijanjem noge uz nogu i ramena uz rame)

Često se može vidjeti kako neko stane na kraj safa i čeka da se
ostali ravnaju prema njemu, pa makar i ne bilo dovoljno ljudi
da popune jedan saf. Ispravno je da se safovi ravnaju od njihove sredine, tj. iza imama, pa prema bokovima desno i lijevo.

Također, tačno je da će se safovi ravnati prema petama ili
člancima, a ne po vrhovima prstiju, što je i logično. Kako će
izgledati saf koji se poravna po vrhovima prstiju ako je stopalo
jednog klanjača veliko, a stopalo drugog malo. Zato je jedini
ispravan način ravnanja safa – da se stopala ljudi ravnaju po
člancima.

Nepoznanica na našim prostorima koja se vezuje za ravnanje
safova i njihovo zbijanje jeste sunnet da klanjači popune saf
tako što će ramena blago priljubiti jedna uz druga i blago spojiti stopala/članke.

Enes, radijallahu anhu, rekao je: „Proučen je ikamet za namaz,
pa se Allahov Poslanik, sallallahu alejhi ve sellem, okrenuo
prema nama i rekao: ‘Oformite i dobro zbijte svoje safove, ja
vas uistinu vidim iza svojih leđa.’“[^300]

U jednoj verziji imama Buharije još se navodi da je Enes, radijallahu anhu, rekao: „Tako bismo rame priljubili uz rame svoga druga, a stopalo bismo priljubili uz njegovo stopalo.“[^301]

Kazao je poznati hanefijski učenjak Eš-Šurnublali: „Kada ustanu da obave namaz, ljudi bi trebali poravnati safove, popuniti
praznine i spojiti svoja ramena. Nema smetnje da im to imam
naredi zbog riječi Allahovog Poslanika, sallallahu alejhi ve sellem: ‘Popunite svoje safove. Zaista je popunjavanje safova upotpunjavanje namaza.’ I zbog riječi Poslanika, sallallahu alejhi
ve sellem: „Ili ćete upotpuniti safove ili će Allah razjediniti
vaša lica.’“[^302]

#### 4. Smatranje zabranjenim kretanje u namazu radi popunjavanja safa

Kada je riječ o greškama vezanim za ravnanje safova, ponekad
se desi da neko iz opravdanog razloga napusti namaz, pa
njegovo mjesto u safu ostane prazno, a ne popune ga oni koji
su klanjali iza njega.

Prema mišljenju učenjaka hanefijskog mezheba, klanjač ima
pravo koračati do safa ispred sebe kako bi popunio prazninu,
dok bi koračanjem do drugog safa pokvario svoj namaz.[^303]

#### 5. Klanjanje izvan safa

Često mi se dešavalo da vidim ljude kako klanjaju sami u safu,
a onaj ispred njih nije upotpunjen. Allahov Poslanik, sallallahu alejhi ve sellem, u više vjerodostojnih hadisa zabranio je
samostalno klanjanje izvan safa.

Učenjaci hanefijske pravne škole smatrali su pokuđenim da
insan klanja sam, izvan safa, ako ima mogućnosti da stane u
saf.

Kazao je Burhanuddin Ibn Maze el-Buhari: „Pokuđeno je
muktediji da klanja sam izvan safa ako ima mjesto u safu ispred.“[^304]

Dio velikih učenjaka ovog ummeta smatrao je da namaz nije
validan ukoliko bi se obavljao izvan safa.

Svoj stav su argumentovali nekolicinom hadisa, a jedan od
njih je hadis Alije ibn Šejbana, r.a., u kojem stoji da je Allahov
Poslanik, sallallahu alejhi ve sellem, vidio čovjeka kako klanja
sam izvan safa, pa kada je završio namaz, kazao mu je: „Ponovi
namaz, zaista nema namaza onaj ko klanja sam izvan safa.“305

U svakom slučaju, čovjek bi se trebao maksimalno potruditi
da ne klanja sam, jer je obavljanje namaza izvan safa – a može
ga obaviti u safu – jasno zabranjeno u hadisima Allahovog
Poslanika.

Ako insan zatekne upotpunjene safove u džamiji i ne mogne
pronaći mjesto, klanjat će sam i neće nikoga povlačiti iz već
popunjenih i formiranih safova da klanja s njim.



[^297]: Hadis bilježi Muslim, br. 432.
[^298]: Hadis bilježi Muslim, br. 433.
[^299]: Ovu predaju bilježi Ibn Kesir u svome djelu Musned El-Faruk, 1/205; valorizator djela Imam ibn Alij ibn Imam ocijenio je ovu predaju vjerodostojnom.
[^300]: Hadis bilježi Buhari, br. 719; ovo je njegova verzija. Muslim, br. 434, bilježi ovaj hadis, ali s nešto drugačijim rasporedom riječi i rečenica.
[^301]: Hadis bilježi Buhari, br. 725.
[^302]: Hašijetu Eš-Šurnublali ‘ala Durar el-hukkam, 1/90 str.
[^303]: Pogledati: El-Muhit el-Burhani, 1/393; Hašijetu Ibn Abidin, 1/628.
[^304]: El-Muhit el-Burhani, 1/381.
[^305]: Hadis bilježi Ibn Madže, br. 1.003; šejh Albani ovaj hadis ocijenio je vjerodostojnim. Pogledati: El-Irva, 2/329.

---
title: 'Greške vezane za perdu/sutru'
order: 14
---

#### 1. Neklanjanje prema perdi/sutri

Često vidimo ljude u našim džamijama kako klanjaju na
početku džamije, kod vrata, a ispred njih je prazan prostor, i ne postavljaju perdu/sutru ispred sebe.

Allahov Poslanik, sallallahu alejhi ve sellem, naređivao je klanjačima da namaz obavljaju prema sutri/perdi, što je bio razlog
da je određeni dio učenjaka klanjanje prema sutri/perdi smatrao obaveznim činom. Oni koji takav postupak nisu smatrali
obaveznim ocijenili su ga pohvalnim i propisanim činom.

U hadisu od Ebu-Se’ida el-Hudrija stoji da je Poslanik, sallallahu alejhi ve sellem, rekao: „Ko bude klanjao, neka klanja
prema perdi (pregradi) i neka joj se približi. Neka ne dozvoli
nikome da prođe između njega i pregrade, a ako uprkos tome
pokuša, neka mu zabrani koristeći silu, zaista je to šejtan.“286

Ovaj hadis došao je u naredbenoj formi. Stoga se barem može
kazati da je klanjanje prema sutri/pregradi pohvalan čin.
Ako čitamo hadise Allahovog Poslanika, sallallahu alejhi ve
sellem, vidjet ćemo da je on pazio na pitanje sutre, čak i kada
je bio na putu, pa su znali zabosti koplje ispred njega kao pregradu u namazu.

**Osnovni propisi vezani za perdu/sutru:**

- Visina perde, shodno onome što je spomenuto u vjerodostojnim hadisima, trebala bi biti u visini podlaktice.
- Širina perde nije precizirana, tako da to može biti i nešto tanko i usko, poput štapa, koplja i sl.
- Klanjač bi se trebao približiti pregradi toliko da svojom
  rukom može spriječiti osobu koja bi pokušala proći
  između njega i pregrade.
- Propisano je, shodno mnogim hadisima Allahovog Poslanika, sallallahu alejhi ve sellem, da onaj koji klanja
  prema pregradi podizanjem ruke u visini prsa može
  zabraniti prolazak osobi koja želi proći između njega i
  pregrade.
- Strogo je zabranjeno prolaziti između klanjača i njegove
  pregrade.
- Pregrada prema kojoj klanja imam ujedno je i sutra ljudima koji klanjaju za njim, tako da čovjek, ukoliko ima
  potrebu, može proći između safova ljudi koji klanjaju u
  džematu, a oni ga ne trebaju sprečavati u tome.

Koliko je bitno pitanje pregrade u namazu govori činjenica da
su učenjaci smatrali dopuštenim da onaj ko ustane da naklanja namaz nakon što imam preda selam, a nema sutru/pregradu, ima pravo da se pomjeri nekoliko koraka naprijed, nazad
ili ustranu kako bi se primakao pregradi.

  

[^286]: Hadis bilježi Ibn Madže, br. 954. Šejh Albani ocijenio ga je vjerodostojnim. Pogledati: Sahih
Ibn Madže, 2/454, br. 954.

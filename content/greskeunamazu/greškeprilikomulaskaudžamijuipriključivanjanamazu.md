---
title: 'Greške prilikom ulaska u džamiju i priključivanja namazu'
order: 18
---

# Greške prilikom ulaska u džamiju i priključivanja namazu

#### 1. Sjedanje u džamiji prije klanjanja tehijjetul-mesdžida

Primjetno je da mnogi griješe nakon ulaska u džamiju tako što
sjednu prije klanjanja dva rekata, a neki prvo sjednu, pa nakon
nekog vremena ustanu i klanjaju dva rekata, što je također
neispravno.

Ta dva rekata islamski učenjaci nazivaju tehijjetul-mesdžid,
pozdrav džamiji, iako nisu u sunnetu Allahovog Poslanika
tako nazvani.

Allahov Poslanik, sallallahu alejhi ve sellem, preporučio je onome ko uđe u džamiju da ne sjeda prije nego što klanja dva
rekata.

Od Ebu Katade, r.a., prenosi se da je Allahov Poslanik, sallallahu alejhi ve sellem, kazao: “Neka niko od vas ne sjeda u
džamiji prije nego što klanja dva rekata.”[^306]

U ovom hadisu Poslanik, sallallahu alejhi ve sellem, zabranio
je sjedanje u džamiji prije klanjanja dva rekata.

Prema preferirajućem mišljenju, ta dva rekata se klanjaju kad
god čovjek da uđe u džamiju, pa makar i u vremenu kada je zabranjeno klanjati opću nafilu. Zabrana klanjanja opće nafile
ne obuhvata ovu vrstu namaza jer se ubraja u „namaze s povodom“, koji se klanjaju kada se ispuni taj povod, što je u ovom
slučaju ulazak u džamiju.

Isto tako, preferirajuće mišljenje je da se ova dva rekata klanjaju i kada čovjek uđe u džamiju u petak dok imam drži hutbu,
s tim da će se potruditi da ih kratko klanja i da se skloni negdje
ukraj kako ne bi ljude ometao u slušanju hutbe.

Od Džabira, r.a., prenosi se da je Sulejk el-Gatafani došao u
petak u vemenu kada je Poslanik, sallallahu alejhi ve sellem,
držao hutbu, pa je sjeo da bi slušao hutbu. Poslanik, sallallahu
alejhi ve sellem, kazao mu je: „O Sulejk, ustani i klanjaj dva
rekata, ali ih kratko klanjaj.“ Potom je kazao: „Kada neko od
vas petkom uđe u džamiju, u vremenu kada imam drži hutbu,
neka klanja dva rekata, ali kratko.“[^307]

Ovaj hadis jasno ukazuje na to da je Allahov Poslanik, sallallahu alejhi ve sellem, naređivao klanjanje dva rekata tehijjetul-mesdžida pa makar to bilo u vremenu kada imam drži
hutbu, s tim što će kratko klanjati ta dva rekata.

#### 2. Izostavljanje učenja dove prilikom ulaska i izlaska iz džamije

Mnogo je ljudi koji ne poznaju dove prenesene od Allahovog
Poslanika, sallallahu alejhi ve sellem, koje se uče prilikom ulaska i izlaska iz džamije.
Vjernik bi se trebao podučiti adabima odlaska u džamiju, što svakako obuhvata i poznavanje dova koje se uče prilikom ulaska u džamiju i izlaska iz nje.

#### 3. Pisanje ajeta po zidovima džamije

U mnogim džamijama naći ćemo da su po unutrašnjim zidovima i mihrabima ispisani kur’anski ajeti, imena ashaba,
neke dove ili Allahova lijepa imena.

Mnogi nisu svjesni činjenice da su islamski učenjaci takve postupke smatrali pokuđenim, jer Kur’an nije objavljen da se piše
po zidovima i mihrabima, već kao uputa čovječanstvu.

Kazao je poznati učenjak hanefijskog mezheba Kemalud-din
Ibn el-Humam: „Pokuđeno je pisati kur’anske ajete i Allahova
imena po novcu, mihrabima, zidovima i prostirci.“[^308]

S druge strane, pisanjem kur’anskih ajeta po zidovima i mihrabu džamije odvlači se pažnja klanjaču te umanjuje njegova
koncentracija.

#### 4. Dolazak u džamiju nakon konzumiranja bijelog luka ili duhana

Pojedini klanjači griješe kada dolaze u džamiju nakon konzumiranja bijelog luka. Allahov Poslanik pojasnio je, u vjerodostojnim hadisima, da osoba koja jede bijeli luk ne treba
dolaziti u džemat, već će namaz obaviti kući zato što neugodan
miris uznemirava meleke i ostale klanjače u džamiji.

Allahov Poslanik, sallallahu alejhi ve sellem, govorio je: “Ko bude jeo bijeli ili crveni luk, neka se izdvoji od nas ili se udalji
od našeg mesdžida, i neka sjedi kod svoje kuće.“[^309]

Ovaj hadis jesno ukazuje na to da osoba koja jede bijeli luk ne
treba dolaziti u džemat kako time ne bi uznemiravala ostale
klanjače.

U Muslimovom rivajetu pojašnjen je razlog zabrane dolaska u
džamiju za osobu koja jede bijeli luk: „Zaista meleke uznemirava ono što uznemirava potomke Adema, alejhis-selam.“[^310]

Treba napomenuti da je konzumiranje bijelog luka dopušteno, naročito ako znamo koliko je zdrav. No, trebamo znati da
bijeli luk nije dopušteno jesti kako bi to bio razlog neodlaska
u džamiju, već ga treba jesti želeći postići korist koju njegovo
konzumiranje donosi.

Analogno spomenutom propisu konzumiranja bijelog luka,
islamski učenjaci spomenuli su i neugodan miris duhana. Ako
je Poslanik, sallallahu alejhi ve sellem, zabranio dolazak osobi
koja jede halal biljku, u kojoj je mnogo koristi, jer to uznemirava klanjače, šta je onda s osobom koja konzumira nešto što
joj šteti, što je zabranjeno, i uza sve to nepušače neugodan
miris duhana uznemirava više nego miris bijelog luka.

#### 5. Reklamiranje i kupoprodaja u džamiji

Nerijetko po našim džamijama možemo vidjeti izložene knjige za prodaju.
Kupoprodaja u džamiji strogo je zabranjena jasnim hadisima Allahovog Poslanika.

Od Amra ibn Šu’ajba od njegovog oca od njegovog djeda prenosi
se da je Allahov Poslanik, sallallahu alejhi ve sellem, zabranio kupovinu i prodaju u džamiji, da se u njoj traži/oglašava izgubljena stvar, da se citira poezija i da se ljudi okupljaju u halkama prije džuma-namaza.“[^311]

#### 6. Postavljanje satova koji odzvanjaju u džamiji

Jedno od pitanja koje su islamski učenjaci spomenuli u knjigama
koje govore o greškama vezanim za džamije jeste i postavljanje velikih zidnih satova koji otkucavaju zvoneći.

Od Ebu Hurejre, r.a., prenosi se da je Allahov Poslanik, sallallahu
alejhi ve sellem, govoreći o zvonu, kazao: „Šejtanova svirala.“[^312]

Šejh Albani, inače vrsni sahadžija, u jednoj od svojih knjiga ispričao
je kako je svaki put kada bi u nekoj džamiji u Siriji čuo zidni sat
koji otkucava i zvoni, pojašnjavao ljudima da je to zabranjeno,
a potom bi zatražio od nadležnih da isključe zvonjenje, tako da bi
sat i dalje radio, ali se ne bi čulo njegovo zvono.[^313]

#### 7. Učenje Kur’ana u džamiji povišenim tonom, koji uznemirava druge

Među greškama koje se dešavaju u džamijama je učenje Kur’ana
povišenim tonom, toliko da to drugima smeta i dekoncentriše ih.

Kada uđe u džamiju, insan bi se trebao maksimalno potruditi da
razgovara ili uči Kur’an tiho kako ne bi druge uznemiravao i dekoncentrisao u obavljanju namaza.

Od Ebu Seida, r.a., prenosi se da je kazao: „Allahov Poslanik, sallallahu alejhi ve sellem, bio je u itikafu u svojoj džamiji, pa je čuo kako
ljudi glasno uče Kur’an te je odgrnuo zastor i kazao: ‘Zaista svako
do vas doziva i obraća se svome Gospodaru, zato nemojte jedni
druge uznemiravati i glasno učiti Kur’an uznemiravajući druge.’“[^314]

Ako je Allahov Poslanik zabranio glasno učenje Kur’ana kako se ne
bi uznemiravali i dekoncentrisali drugi ako su u namazu, onda je
mnogo prioritetnije da ljudi ostave određene neosnovane postupke
(novotarije) koji se uče naglas i time uznemiravaju ljudi u džamiji.

#### 8. Nepoznavanje načina pristupanja namazu i propisa vezanih za priključenje džematu

Mnogo puta sam vidio ljude kako zakasne na namaz, odnosno na
jedan ili više rekata za imamom, a potom predaju selam s imamom,
bez naklanjavanja onoga što su propustili.

U vjerodostojnim hadisima se navodi da je Allahov Poslanik, sallallahu alejhi ve sellem, pojasnio kako se čovjek, ako zakasni na namaz
u džematu, treba priključiti namazu te, nakon što imam preda selam, ustati ne predavajući selam s imamom, naklanjati ono što je
propustio i potom predati selam.

Kada dolazi u džemat, a zakasnio je, započet će namaz kao da mu
je to prvi rekat, za imamom će klanjati onoliko koliko je preostalo,
a potom kada ustane da dopuni namaz, naklanjat će ono što je zakasnio i time će njegov namaz biti upotpunjen.

Naprimjer, osoba je zakasnila na prvi rekat podne-namaza. Stigla je
u džemat i priključila im se na drugom rekatu. Donijet će tekbir,
započeti namaz, i to joj je prvi rekat, a njihov drugi. Nastavit će
klanjati za imamom do kraja namaza. Kada imam preda selam, ona
neće predavati selam, već će ustati kako bi naklanjala rekat na koji
je zakasnila u džemat. Pošto je već klanjala tri rekata, kada ustane
naklanjavati, dodat će ili naklanjati četvrti. Kada završi četvrti rekat
učenjem Et-tehijjatu i salavata, predat će selam, čime je njen namaz
potpun.

Od Ebu Katade, r.a., prenosi se da je kazao: „Jedne prilike dok smo
bili u namazu s Allahovim Poslanikom, sallallahu alejhi ve sellem,
čula se nekakva buka, pa kada je završio s namazom, upitao je: ‘Šta
vam je bilo?’ ‘Žurili smo na namaz’, odgovorili su. Kazao je Allahov
Poslanik: ‘Ne činite tako. Kada dolazite na namaz, dolazite smireno. Ono što stignete, klanjajte, a ono što ste zakasnili, naklanjajte/
upotpunite.’“315

#### 9. Čekanje da ljudi ustanu sa sedžde ili sjedenja prije priključivanja džematu

Određen broj ljudi, ako zakasni na namaz koji se klanja u džematu,
pa zatekne džemat kako sjedi na Et-tehijjatu ili je na sedždi, ne
priključuje se odmah džematu, već čeka da ustanu, pa im se tek
tada priključuje. Ovakav postupak je neispravan.

Ako je već zakasnio na početni tekbir s imamom, čovjek bi se trebao priključiti džematu u kakvoj god situaciji da ih zatekne.

Od Muaza ibn Džebela, r.a., prenosi se da je Allahov Poslanik, sallallahu alejhi ve sellem, kazao: „Kada neko od vas dođe na namaz,
neka učini onako kako čini imam u kakvom god ga stanju zatekao.“[^316]

Od Ebu Hurejre, r.a., prenosi se da je Allahov Poslanik kazao: „Kada
dođete na namaz, a nas zateknete na sedždi, i vi učinite sedždu, ne
smatrajući da ste time stigli na rekat, a ko stigne na jedan rekat,
stigao je i na namaz.“[^317]

Kao što se može vidjeti u ovom hadisu, Allahov Poslanik preporučio
je onome ko zakasni na početak namaza da se priključi džematu u
kakvom god stanju da ih zatekne te da to ne znači da će dobiti nagradu džemata, jer se ona postiže stizanjem na barem jedan rekat,
koji se, pak, postiže dospijevanjem na ruku’.



[^306]: Hadis bilježi Buhari, br. 444, i Muslim, br. 714
[^307]: Hadis bilježi Muslim, br. 875.
[^308]: Fethul-Kadir, 1/169.
[^309]: Hadis bilježi Buhari, br. 855, i Muslim, br. 564.
[^310]: Hadis bilježi Muslim, br. 564.
[^311]: Hadis bilježi Ebu Davud, br. 1.079. Šejh Albani ocijenio ga je hasenom/dobrim. Pogledati: Sahih Ebu Davud, 4/246, br. 991.
[^312]: Hadis bilježi Ebu Davud, br. 2.556. Šejh Albani ocijenio ga je vjerodostojnim. Pogledati: Sahih Ebu Davud, 7/308, br. 2.304.
[^313]: Pogledati: Džilbabul-mer’eti el-muslime, 1/168.
[^314]: Hadis bilježi Ebu Davud, br. 1.332. Šejh Albani ocijenio ga je vjerodostojnim. Pogledati: Sahih Sunen Ebu Davud, br. 1.332.
[^315]: Hadis bilježi Buhari, br. 635.
[^316]: Hadis bilježi Tirmizi, br. 591. Šejh Albani ocijenio ga je vjerodostojnim. Pogledati: Sahih Sunen Et-Tirmizi, 2/91, br. 591.
[^317]: Hadis bilježi Ebu Davud, br. 893. Šejh Albani ocijenio ga je vjerodostojnim. Pogledati: El-Irva, 2/260, br. 496.

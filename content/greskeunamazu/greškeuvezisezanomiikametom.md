---
title: 'Greške u vezi s ezanom i ikametom'
order: 11
---

Nakon što smo vidjeli kakve se velike nagrade obećavaju za učenje ezana, a iz čega proizlazi da je to odabrani ibadet, u nastavku ćemo spomenuti nekoliko grešaka vezanih za njega:

#### 1. Puštanje ezana na radiju, s CD-a ili na bilo koji drugi način u kojem čovjek direktno ne uči ezan

Mnogi ljudi ne shvataju da je učenje ezana ibadet. Dakle, da
bi bio validan, uvjetuje se da ga uči insan, razumno biće, jer
samo on može imati nijet prilikom učenja ezana.

Puštanje ezana s CD-a ili onoga što mu sliči smatra se novotarijom i zabranjenim postupkom u kojem muslimanu nije
dopušteno učestvovati.

#### Oni koji puštaju ezan s CD-a prave nekoliko prijestupa:

a) Uskraćuju muslimanima, a i sebi, veliku nagradu obećanu
za učenje ezana, ali i za sve ostale ibadete koji se vežu za
ezan, kao što je ponavljanje za mujezinom i slično.

b) Time su prouzrokovali da u mjestu u kojem se to čini ljudi ostaju bez validno proučenog ezana, što je grijeh, jer je
ispravno mišljenje da je učenje ezana kolektivna obaveza,
što znači da, ako neko od njih to učini, niko neće biti griješan, a ako to niko ne učini ili ezan bude pušten s CDa, onda su svi griješni i smatra se da u tom mjestu nije
proučen ezan.

c) Takav postupak otvara vrata drugim novotarijama i
prekršajima u vjeri, naročito kad ih čine oni koji bi ljudima trebali biti uzor u praktikovanju islama.

Čudno je da su najveće svjetske pravne institucije, kolegiji koji
se bave savremenim pitanjima i koji okupljaju najveće alime
svijeta, već poodavno govorili o tome i da se veliki broj mujezina i imama tako jednostavno oglušuje o njihove stavove.

Islamski pravni kolegij pri Rabiti (El-Medžme’a el-fikhi el-islami) na zasjedanju održanom u Meki prije više od 30 godina
raspravljao je o tom pitanju i zaključio:

„Prilikom nastupanja namaskog vremena nije dozvoljeno
zadovoljiti se puštanjem ezana u mesdžidu posredstvom kasetofona i sličnih aparata i time se ne ispunjavaju uvjeti ovog
ibadeta i to nije propisani ezan. Muslimanima je obaveza da
lično prouče ezan prilikom nastupanja namaskog vremena, u
svakoj džamiji, baš kako su to naslijedili iz vremena Allahovog Poslanika, pa sve do današnjih dana.“[^261]

U knjigama hanefijskog mezheba nalazimo da su učenjaci uvjetovali da mujezin treba biti razuman muškarac. Ezan
nerazumne osobe smatrali su neispravnim, uz obavezu da se
ponovi. Ako su smatrali ezan nerazumne osobe neispravnim s
obavezom ponavljanja, šta bi onda rekli za ezan pušten s CDa?

Rekao je imam El-Babarti: „Mujezin treba biti muškarac,
razuman, poznavalac sunneta i namaskih vremena. Ezan razumnog djeteta je ispravan, bez bilo kakve pokuđenosti, po
knjigama Zahirir-rivajeta, a ezan punoljetnog je bolji. Ezan
nerazumnih osoba ili pijanice treba ponoviti.“[^262]

#### 2. Smatrati da čovjek koji klanja sam, a ne u džematu, ne treba učiti ezan

Veliki broj ljudi smatra, što pokazuju i svojom praksom, da je
ezan propisan samo kad se namaz obavlja u džematu.

Učenje ezana pohvalan je postupak čak i kad osoba klanja pojedinačno.

Od Ukbe ibn Amira, r.a., prenosi se da je čuo Allahovog Poslanika kako govori: „Divi se / čudi se tvoj Gospodar pastiru koji čuva stado ovaca na vrhu visoke planine, uči ezan za
namaz i klanja, pa Uzvišeni kaže: ‘Pogledajte ovog mog roba:
uči ezan, klanja, boji se Mene, a Ja sam mu oprostio i uveo ga
u Džennet.’“[^263]

#### 3. Ubacivanje u ezan onoga što mu ne pripada

Neki ljudi, u neznanju, ubacuju u ezan riječi koje nisu zabilježene u vjerodostojnim predajama od Allahovog Poslanika.

Tako su zabludjele šiije/rafidije u ezan ubacile riječi: „Ešhedu
enne Alijjen velijjullah“ („Svjedočim da je Alija Allahov štićenik“). Gledano s naučnog aspekta, na tu novotariju nema potrebe odgovarati. Odgovor na nju znaju i najmanja djeca koja
odrastaju u ehli-sunnetskoj sredini. Ni u jednom hadisu zabilježenom od Allahovog Poslanika, sallallahu alejhi ve sellem, ne
spominje se taj dodatak. Praksa cijelog ummeta svjedoči neispravnosti toga, jer u cijelom svijetu od istoka do zapada nigdje
se u ezan ne dodaje spomenuti dodatak osim kod njih, što je
razumnom čovjeku dovoljno da shvati da je riječ o novotariji,
koja opet ima svoju ideološku pozadinu.

Ta novotarija sigurno potpada pod riječi Allahovog Poslanika,
sallallahu alejhi ve sellem: „Ko uvede u ovu našu vjeru ono što
nije od nje, to će biti odbačeno.“[^264]

#### 4. Nepoznavanje kodeksa ponašanja vezanog za ezan i mujezina

Prilikom učenja ezana dio ljudi pravi nekoliko grešaka usljed nepoznavanja kodeksa ponašanja (adaba) koji su učenjaci
spomenuli, a koji se veže za osobu koja uči ezan i način obavljanja ovog ibadeta.

a) Mujezin treba imati namjeru, naumiti učenje ezana, jer
je on ibadet, što znači da je uvjet za ispravnost ezana
donošenje nijeta za njegovo učenje.

b) Mujezin mora biti musliman jer se ibadeti ne primaju
od nemuslimana.

c) Mujezin mora imati sposobnost raspoznavanja. Dakle,
za validnost ezana ne uvjetuje se punoljetnost učača,
nego njegova sposobnost rasuđivanja, što u većini slučajeva nastupa u sedmoj godini, prema onome što su
učenjaci spomenuli u vezi s tim pitanjem.

d) Mujezin mora biti razuman, pametan, jer ezan koji
prouči nerazuman čovjek, kao i svaki drugi ibadet, neće
biti ispravan.

e) Mujezin mora biti muškarac, jer ženama nije propisano da uče ezan. U historiji islama nije zabilježeno da je
žena bila mujezin, osim onoga što imamo u današnjem
vremenu.

f) Rekao je El-Kasani: „Pokuđeno je da žena uči
ezan po svim predajama mezheba jer, ako bi učila
ezan povišenim glasom, počinila bi grijeh, a ako
bi učila sniženim glasom, ostavila bi sunnet podizanja glasa prilikom učenja ezana. Žene nisu učile
u vremenu selefa, pa je to novotarija, a Allahov
Poslanik rekao je: ‘Svaka nova stvar u vjeri je novotarija.’“[^265]

g) Mujezin treba biti pravedna i povjerljiva osoba.

h) Lijepo je da prilikom učenja ezana mujezin bude pod
abdestom, a ako bi ga proučio bez abdesta, to ne bi utjecalo na njegovu validnost.

i) Učiti ezan na uzdignutom i za ljude vidnom mjestu.

j) Učiti ezan stojeći, okrenut prema kibli.

k) Prilikom učenja staviti kažiprste u uši.

l) Šemsuddin es-Serahsi kaže: „Mujezin će staviti dva prsta
u uši, zbog riječi Allahovog Poslanika koje je rekao Bilalu, r.a.: ‘Kad učiš ezan, stavi prste u uši, to će ti pojačati
glas.’“[^266]

m)Prilikom učenja riječi „Hajje ‘ales-salah“ glavom
zakrenuti udesno, a prilikom učenja riječi “Hajje
‘alel-felah” ulijevo, bez pomjeranja stopala i cijelog tijela.

n) Rekao je Ebu Bekr es-Semerkandi: „Od stvari koje se
vežu za ezan jeste i to da mujezin bude okrenut u pravcu kible, osim kada dođe do riječi ‘Hajje ‘ales-salah’ i
‘Hajje ‘alel-felah’ – tada će zakrenuti lice desno i lijevo,
a neće pomicati stopala.“[^267]

#### 5. Nepoznavanje dova koje se uče nakon ezana te stalno učenje Fatihe nakon ezana

Mnogi ljudi našeg područja svaki put nakon ezana uče Fatihu,
što je suprotno sunnetu Poslanika. Vjernik bi trebao odvojiti
malo vremena u svom životu i podučiti se dovama zabilježenim u sunnetu Poslanika, a koje se vežu za ezan.

a) Osoba koja čuje učenje ezana treba ponavljati za mujezinom

Od Ebu Seida, r.a., prenosi se da je Allahov Poslanik, sallallahu alejhi ve sellem, rekao: „Kada čujete ezan, ponavljajte isto
što govori i mujezin.“[^268]

Ovaj hadis je općenit i kad mujezin prouči jednu rečenicu
ezana, insan treba ponoviti za njim istu rečenicu.

Iz ovog općeg propisa izuzimaju se riječi mujezina „Hajje
‘ales-sallah“ i „Hajje ‘alel-felah“, kada će onaj ko sluša ezan
reći: „La havle ve la kuvvete illa billah.“

Omer ibn El-Hattab, r.a., prenosi da je Allahov Poslanik, sallallahu alejhi ve sellem, rekao: „Kad mujezin kaže: ‘Allahu ekber, Allahu ekber’, a neko od vas ponovi: ‘Allahu ekber, Allahu
ekber’, zatim kada mujezin kaže: ‘Ešhedu en la ilahe illallah’,
ponovi ‘Ešhedu en la ilahe illallah’, potom kada mujezin kaže:
‘Ešhedu enne Muhammeden resulullah’, ponovi: ‘Ešhedu
enne Muhammeden resulullah’, zatim kada mujezin kaže:
‘Hajje ‘ales-salah’, rekne: ‘La havle ve la kuvvete illa billah’, a
kada mujezin kaže: ‘Hajje’’alel-felah’, on izgovori: ‘La havle ve
la kuvvete illa billah’, potom kada mujezin izgovori: ‘Allahu
ekber, Allahu ekber’, ponovi: ‘Allahu ekber, Allahu ekber’, te kada mujezin kaže: ‘La ilahe illallah’, on ponovi ‘La ilahe illallah’ iz srca – ući će u Džennet.“[^269]

b) Kada mujezin završi učenje ezana, onaj koji ga sluša i
ponavlja za njim donijet će salavat i selam na Allahovog
Poslanika, sallallahu alejhi ve sellem

Prenosi se od Abdullaha b. Amra b. Asa, radijallahu anhu, da
je Allahov Poslanik, sallallahu alejhi ve sellem, rekao: „Kada
čujete mujezina (da uči ezan), izgovarajte ono što i on, a zatim
donesite salavat na mene.“[^270]

c) Nakon donesenog salavata proučiti dovu koju nam je
Allahov Poslanik preporučio da je učimo nakon ezana i
za to nam obećao veliku nagradu

Od Džabira ibn Abdullaha, r.a., prenosi se da je Allahov
Poslanik, sallallahu alejhi ve sellem, rekao: „Ko nakon što
čuje ezan kaže: ‘Allahumme Rabbe hazihid-davetit-tammeh, ves-salatil-kaimeh, ati Muhammedenil-vesilete velfadileh, veb’ashu mekamen mahmudenillezi ve’adtehu’
(Allahu moj, Gospodaru ovog potpunog poziva i namaza
koji se uspostavlja, podari Muhammedu vesilet i svoju dobrotu, proživi ga na mjestu hvale dostojnom, koje si mu i
obećao), taj će imati pravo na moje zauzimanje (šefa’at).“[^271]  

<Card className="arapski">اللَّهُمَّ رَبَّ هَذِهِ الدَّعْوَةِ التَّامَّةِ، وَالصَّلاَةِ القَائِمَةِ آتِ مُحَمَّدًا الوَسِيلَةَ وَالفَضِيلَةَ، وَابْعَثْهُ مَقَامًا مَحْمُودًا الَّذِي وَعَدْتَهُ. </Card>

#### 6. Smatrati neispravnim ezan i ikamet maloljetne osobe

Neki ljudi, u neznanju, smatraju da je neispravan ezan maloljetnog djeteta. Nema sumnje da je ezan punoljetne osobe
prioritetniji, ali treba znati da je ispravno kada dijete koje je
dostiglo stepen rasuđivanja prouči ezan, uz saglasnost starijih
i punoljetnih osoba.

Kada govore o adabima muezina, islamski učenjaci spominju da je potrebno da to bude osoba koja ima sposobnost rasuđivanja (ar. mumejjez) i većinom su pojasnili da to nastupa
s napunjenih sedam godina. Prema tome, ako bi dijete proučilo ezan, a pri sebi ima spomenuta svojstva rasuđivanja, takav
ezan je validan i nema potrebe da se ponovo uči.

Kazao je Ebu Bekr es-Semerkandi: „Kad je riječ o svojstvima
koja se odnose na samog mujezina, lijepo je da bude muškarac, razuman, punoljetan, dobar i bogobojazan, poznavalac
sunneta i nastupanja namaskih vremena. Ako bi ezan proučilo
dijete, razumno, njegov je ezan validan bez ikakve pokuđenosti. Tako je spomenuto u knjigama Zahirir-rivajeta, ali je ezan
punoljetne osobe bolji.“[^272]

#### 7. Smatrati neispravnim ezan osobe koja nije pod abdestom

Budući da je učenje ezana ibadet, a pogotovo zato što se veže
za namaz, lijepo je da mujezin prilikom učenja ezana bude pod
abdestom, ali to nije uvjet za njegovu validnost. Čak, po mišljenju
hanefijskog mezheba, nije ni pokuđeno da se ezan uči bez abdesta
iako i hanefije smatraju da je bolje da mujezin bude pod abdestom.

Rekao je El-Babarti: „Lijepo je da uči ezan i ikamet kad ima
abdest zato što i ezan i ikamet sliče namazu, ali ako bi ga učio bez
abdesta, to je dopušteno bez bilo kakve pokuđenosti, kao što je
spomenuto u knjigama Zahirir-rivaje.“[^273]

#### 8. Mujezin ne uči nešto mimo ezana i ikameta

U sunnetu Allahovog Poslanika, sallallahu alejhi ve sellem, nalazimo
da jedino što mujezin uči jesu ezan i ikamet. Dakle, vidljiva je greška
koju čine mnogi mujezini koji u mujezinluk dodaju ono što mu ne
pripada.

U mnogim džamijama mujezini prije namaza uče naglas tri puta
suru El-Ihlas (Kul huvallahu ehad), što nema nikakvog utemeljenja
u sunnetu, a da ne govorimo da se tako uznemiravaju oni koji u to
vrijeme obavljaju dobrovoljni namaz.

Allahov Poslanik, sallallahu alejhi ve sellem, u vjerodostojnim hadisima zabranio je uznemiravanje klanjača učenjem Kur’ana, pa je mnogo prioritetnije da bude zabranjeno uznemiravanje nekim zikrom
koji nema utemeljenje u sunnetu.

Isto tako, nakon namaza mnogi mujezini naglas uče tri puta “Estagfirullah” i “Allahumme entes-selamu ve minkes-selam, tebarekte ja
zel-dželali vel-ikram”, što nema nikakvog utemeljenja; to je zikr
koji svaki klanjač uči za sebe.

Ostali dio zajedničkog učenja zikra koji predvodi mujezin nije
propisan vjerom, nego je propisano da svaki klanjač zikri za
sebe.

Nakon predavanja selama u namazu mujezin više ne uči ništa naglas.



[^261]: Kararat el-Medžme’a el-fikhi el-islami, 198/199.
[^262]: El-’Inaje šerhul-hidaje, 1/244.
[^263]: Hadis bilježi En-Nesai, br. 666. Šejh Albani ocijenio ga je vjerodostojnim. Pogledati: Sahih Sunen en-Nesai, 2/310.
[^264]: Hadis bilježe Buhari, br. 2.697, i Muslim, br. 1.718, obojica od Aiše, r.a.
[^265]: El-Bedai’u es-senai’a, 1.150.
[^266]: El-Mebsut, 1/130.
[^267]: Tuhfetul-fukaha, 1/ 111.
[^268]: Hadis bilježe Buhari, br. 611, i Muslim, br. 383.
[^269]: Hadis bilježi Muslim, br. 385.
[^270]: Hadis bilježi Muslim, br. 384.
[^271]: Hadis bilježi Buhari, br. 614.
[^272]: Tuhfetul-fukaha, 1/111.
[^273]: El-’inaje šerh el-hidaje, 1/252.

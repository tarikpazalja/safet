---
title: 'Greške vezane za nastupanje namaskog vremena'
order: 15
---

## Treći uvjet ispravnosti namaza:

## Nastupanje namaskog vremena

Nastupanje namaskog vremena jedan je od uvjeta validnosti namaza. Namaz nije ispravno obavljati prije nastupanja namaskog vremena, kao što nije dozvoljeno svjesno ga odgađati i klanjati nakon istjecanja namaskog vremena.

U nastavku ćemo spomenuti nekoliko grešaka vezanih za ovaj
uvjet:

#### 1. Odgađanje namaza nakon istjecanja namaskog vremena

Mnogo ljudi u našem podneblju zbog stvari poput gledanja
utakmice, filmova i serija, propuste namaz ili ga ne obavljaju
u njegovom vremenu.

Musliman treba znati da je namaz vremenski ograničen ibadet, pa kao što nije validno klanjati prije nastupanja namaskog
vremena, tako ga se ne može odgađati i obavljati nakon istjecanja jasno određenog perioda.

Kazao je Uzvišeni Allah: „A kada namaz završite, Allaha
spominjite, i stojeći, i sjedeći, i ležeći. A u sigurnosti obavljajte namaz u potpunosti, jer vjernicima je propisano da u određeno vrijeme namaz obavljaju.”[^287]

Kazao je Et-Tahtavi, govoreći o tome da je nastupanje namaskog vremena uvjet validnosti namaza: „Jedan od uvjeta/
šartova namaza je nastupanje namaskog vremena za propisane namaze. Osnova ovog uvjeta zasnovana je na riječima
Uzvišenog: ‘Vjernicima je propisano da u određeno vrijeme
namaz obavljaju’, tj. farz je vremenski ograničen, pa nije
dopušteno klanjati prije nastupanja niti odgađati klanjanje do
isteka namaskog vremena za onoga ko ga može obaviti.“[^288]

Ibn Kajjim je rekao: “Muslimani se ne razilaze u tome da je
namjerno izostavljanje obaveznih/farz namaza, toliko da prođe
namasko vrijeme, jedan od najvećih grijeha, i da je grijeh ostavljanja namaza veći od ubistva, bespravnog uzimanja imetka, bluda, krađe, pijenja alkohola, te da se počinilac tog grijeha izlaže Allahovoj kazni i srdžbi na dunjaluku i na ahiretu.”[^289]

Mi smo prethodno detaljno spomenuli argumente koji ukazuju na to da je ostavljanje namaza veliki grijeh, a ovdje ćemo
spomenuti samo nekoliko dokaza zbog važnosti ovog pitanja.
Uzvišeni Allah kaže: “Svaki čovjek je odgovoran za ono što je
radio, osim sretnika, oni će se u džennetskim baščama raspitivati o nevjernicima: ‘Šta vas je u Sekar/Džehennem dovelo?’
‘Nismo’, reći će, ‘bili od onih koji su molitvu/namaz obavljali.’” (El-Muddessir, 38–43)

Džabir, radijallahu anhu, prenosi da je Allahov Poslanik, sallallahu alejhi ve sellem, rekao: “Doista je između čovjeka i širka i nevjerstva ostavljanje namaza.”[^290]

Ibn Omer, radijallahu anhu, prenosi da je Allahov Poslanik, sallallahu alejhi ve sellem, rekao: “Ko propusti ikindijski
namaz, kao da je izgubio porodicu i imetak.”[^291]

Abdullah b. Amr, radijallahu anhu, prenosi da je Allahov Poslanik, sallallahu alejhi ve sellem, jednoga dana, govoreći o
namazu, rekao: “Ko bude redovno obavljao namaz, to će mu
biti svjetlost, dokaz i spas na Sudnjem danu. A ko ne bude redovno klanjao, ne bude čuvao svoj namaz, neće imati svjetlosti ni dokaza ni spasa. On će na Sudnjem danu biti s Karunom,
faraonom, Hamanom i Ubejjom b. Halefom.”[^292]

Abdullah b. Šekik el-Ukajli kazuje: “Ashabi Allahovog Poslanika nisu smatrali da je ostavljanje bilo kojeg djela nevjerstvo
osim ostavljanja namaza.”[^293]

Ebu Derda, radijallahu anhu, kazuje: “Moj prisni prijatelj (Poslanik) oporučio mi je da ne činim širk Allahu – da Mu nikoga ne smatram ravnim ni u čemu, pa čak ni onda kada bih
bio iskomadan ili spaljen, da svjesno ne izostavljam propisane
farz-namaze, jer onaj koji to učini, kod Allaha nema nikakvo
obećanje da će ga čuvati i štititi, i da ne pijem alkohol jer je on
zaista ključ svakog zla.”[^294]

Ovo su samo neki argumenti koji ukazuju na to da je ostavljanje namaza jedan od najvećih grijeha. Na osnovu pojedinih
argumenata, bilo je učenjaka koji su ostavljanje namaza smatrali djelom koje izvodi iz islama.

Stoga bi vjernik i vjernica trebali paziti na svoj namaz i ne
dopustiti da ga zbog bilo kojeg razloga propuste i ne obave u
propisanom vremenu.

#### Smatranje da postoji rani i kasni sabah

Određeni broj ljudi je uvjerenja, koje je potpuno neutemeljeno, da postoji „rani“ i „kasni“ sabah. Prema takvima, rani sabah je namaz koji se obavlja prije izlaska Sunca, a
kasni onaj koji se obavlja nakon izlaska Sunca.

Sabahsko vrijeme jasno je precizirano u hadisima Allahovog
Poslanika, sallallahu alejhi ve sellem. Ono nastupa pojavom
zore, kada se počnu pojavljivati tragovi zore na istočnom horizontu, i traje do izlaska Sunca. Nakon toga nastupa „prazni“
period, u kojem ne postoji obavezni namaz i koji traje do podnevskog namaza. Taj period bio je razlog da neki ljudi, u svom
neznanju i nemaru, shvate da je pohvalno vrijeme sabahskog
namaza klanjati prije izlaska Sunca, ali da se može klanjati sve
do podneva jer je to neki „kasni“ sabah.

Ovo nikada nije kazao niti zastupao ijedan učen čovjek.

Kazao je El-Marginani: „Početak sabahskog vremena nastupa
kada se pojavi stvarna/druga zora, a to je bjelina svitanja koja
se rasteže po horizontu. Kraj sabahskog vremena predstavlja
izlazak sunca.“[^295]

Situacije u kojima se može klanjati sabah-namaz nakon izlaska
sunca, shodno onome što je potvrđeno vjerodostojnim hadisima, a vezuje se ujedno i za ostale namaze, jesu one kada čovjek
prespava, nakon što je poduzeo sve da ustane na sabah, te kada
zaboravi na namaz.

U ova dva slučaja sabah se može klanjati nakon izlaska Sunca,
i to nije specifično samo za sabah, već je opći propis za sve
namaze.

#### 2. Nepoznavanje načina određivanja nastupanja namaskog vremena bez savremenih pomagala

Veliki broj muslimana se za određivanje nastupanja namaskih
vremena potpuno oslanja na savremena pomagala, kao što su
vaktije, aplikacije ili satovi. Musliman bi se trebao podučiti
na koji način da odredi namasko vrijeme bez savremenih pomagala, jer se i danas može zadesiti u situaciji kada mu je to
potrebno.

Sabah-namaz nastupa pojavom prave zore, koja se prepozna
tako što se počne pojavljivati uzdužna bjelina na istočnom
horizontu, i svakog momenta ona se povećava. To je početak
sabahskog vremena. Njegov kraj je izlazak Sunca.

Podne-namaz nastupa kada Sunce pređe polovinu neba. To
se veoma lahko može ustanoviti zabadanjem nekog predmeta, štapa ili nečega sličnog u zemlju i praćenjem njegove
sjene. Ukoliko se sjena tog predmeta smanjuje, to znači da se
Sunce uzdiže. Kada se sjena prestane smanjivati, tada je Sunce
na polovini neba. A kada se počne povećavati, to je znak da je Sunce prešlo polovinu neba i tako znamo da je nastupio
podne-namaz. On traje sve dok se sjena bilo kojeg predmeta
uveća za njegovu dužinu, ne brojeći malu sjenu, koja postoji
i kada Sunce bude u zenitu / na polovini neba. Kada sjenka
predmeta dosegne njegovu dužinu, tada završava namasko vrijeme podne-namaza.

Nakon što podne-namaz završi, odmah nastupa ikindijski namaz, i to od momenta kada dužina sjene postane veća
od vlastite dužine, ne brojeći malu sjenu, koja je bila kada je
Sunce bilo u zenitu. Ikindijsko vrijeme traje sve do potpunog
zalaska Sunca.

Kada Sunce potpuno zađe, nastupio je akšam-namaz i traje
sve dok na zapadu ne nestane rumenila koje pokazuje gdje je
zašlo.

Kada nestane rumenila na zapadu, nastupa jacijski namaz i
traje, po preferirajućem mišljenju, do polovine noći.



[^287]: En-Nisa, 103.
[^288]: Hašijetu Et-Tahtavi ala Meraki El-felah, str. 215.
[^289]: Es-salatu ve ahkamu tarikiha, str. 31.
[^290]: Hadis bilježi Muslim, br. 82.
[^291]: Hadis bilježi Muslim, br. 62.
[^292]: Hadis bilježi Ed-Darimi, br. 2.763. Šejh Albani ocijenio ga je vjerodostojnim. Pogledati: El-Miškat, 1/183, br. 578.
[^293]: Hadis bilježi Tirmizi, br. 2.622. Šejh Albani ocijenio je predaju vjerodostojnom. Pogledati: Sahih Sunen Et-Tirmizi, 6/122, br. 2.622.
[^294]: Hadis bilježi Ibn Madže, br. 4.034. Šejh Albani ocijenio ga je vjerodostojnim u više svojih djela. Pogledati: El-Miškat, 1/183, br. 580.

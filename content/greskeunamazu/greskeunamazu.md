---
title: 'Greške u namazu'
order: 1
---

# Uvod

Na početku ovog poglavlja treba napomenuti da je praksa
Allahovog Poslanika, sallallahu alejhi ve sellem, bila da,
kad bi vidio da ljudi čine određenu grešku, bilo u namazu bilo
u drugim svakodnevnim postupcima, ukazivao bi im na nju
na lijep način.

Jednom prilikom Allahov Poslanik, sallallahu alejhi ve sellem,
vidio je čovjeka koji je klanjajući toliko žurio da nije upotpunjavao ruknove niti se smirivao nakon svakog od njih. Allahov
Poslanik, sallallahu alejhi ve sellem, više ga je puta vraćao
da ponovi namaz govoreći mu: „Vrati se i ponovi namaz, ti
zaista nisi klanjao.“ Pa kad je nakon tri vraćanja zatražio od
Poslanika da ga poduči namazu, Poslanik, sallallahu alejhi
ve sellem, rekao je: „Kada staneš da klanjaš, donesi početni
tekbir, zatim prouči od Kur’ana ono što ti je najlakše, otiđi
na ruku’ i ostani dok se potpuno ne smiriš. Zatim se vrati s
ruku’a dok se potpuno ne ispraviš, otiđi na sedždu i ostani
na njoj dok se potpuno ne smiriš. Potom se vrati sa sedžde
i ostani u sjedećem položaju dok se potpuno ne smiriš, te
ponovo učini sedždu i ostani dok se potpuno ne smiriš i tako postupaj dok ne završiš s namazom.“[^187]

U prilog spomenutom ide i događaj u kojem se navodi da
je čovjek klanjao u džematu s Allahovim Poslanikom, pa je
progovorio u namazu, te ga je Poslanik, sallallahu alejhi ve
sellem, podučio i ukazao na njegovu grešku.

Muavija b. Hakem es-Sulemi, radijallahu anhu, kazuje:
„Dok sam klanjao za Allahovim Poslanikom, sallallahu alejhi
ve sellem, neki čovjek kihnu te mu rekoh: ‘Allah ti se smilovao!’, a ljudi me prostrijeliše pogledima. ‘Teško meni, zašto
me tako gledate?’ upitah. Na to oni počeše udarati rukama
po bedrima, pa kad shvatih da me ušutkuju, ušutio sam. Kad
je Allahov Poslanik, sallallahu alejhi ve sellem, draži mi je
i od oca i od majke, završio namaz – a nikada, ni prije ni
poslije njega, nisam vidio boljeg učitelja – Allaha mi, niti se
namrgodio na mene, niti me udario, niti me izgrdio, samo
je rekao: ‘U namazu nije dopušteno ništa govoriti. Namaz
je samo slavljenje i veličanje Allaha i učenje Kur’ana’, ili je
rekao nešto slično tome.“[^188]

Od Ebu Hurejre, r.a., prenosi se da je kazao: „Allahov Poslanik, sallallahu alejhi ve sellem, jedne prilike klanjao nam
je podne-namaz. Kad je završio i predao selam, pozvao je
čovjeka koji je klanjao u posljednjim safovima, pa mu je kazao: ‘Insanu, zar se ne bojiš Allaha, zar ne vidiš kako klanjaš?
Znajte da kad god neko od vas ustane da klanja namaz, on
tada doziva svoga Gospodara, pa neka dobro gleda kako će
ga dozivati. Vi mislite da vas ja ne vidim kad klanjate iza
mene, a ja, tako mi Allaha, vidim iza svojih leđa kao što vidim ispred sebe“[^189]

Mnogo je predaja u kojima je zabilježeno kako su ashabi i
oni nakon njih reagovali na lijep način kada bi vidjeli da
neko čini ono što je zabranjeno, te bi ga podučili onome što
je ispravno.

Sam Huzejfe, r.a., tražio je od Poslanika, sallallahu alejhi ve
sellem, da ga poduči zlu: „Ljudi su Poslanika, sallallahu alejhi ve sellem, pitali o dobru. Ja sam ga pitao o zlu, bojeći se
da me ne zadesi.“[^190]

Shodno tome, smatram da je korisno da insan, iako ne čini
greške u namazu, bude upoznat s onima koje čine drugi kako
ih prvenstveno i on ne bi počeo činiti, ali kako bi i druge
mogao na lijep način upozoriti da čine nešto pogrešno.

Veliki broj učenjaka današnjice pisao je zasebna djela o
greškama klanjača. Neki su pisali o greškama u određenoj
vrsti namaza, kao što je džuma ili dženaza-namaz, neki o
greškama u taharetu, gusulu i abdestu, a neki samo o greškama u toku namaza.

Sve spomenuto navelo me da pokušam u ovom poglavlju sakupiti najbitnije i najrasprostranjenije greške koje naš
narod čini, a koje se vežu za namaz. Tokom ukazivanja na
greške, znajući da je ovo osjetljiva tema, trudit ću se koliko
sam u mogućnosti da ne proglašavam greškom neki od postupaka koji zastupa neka prava škola, osim ako je to zaista u
koliziji s jasnim dokazima.

U ovom poglavlju pokušat ćemo rezimirano spomenuti greške vezane za taharet, abdest i gusul, obavljanje nužde,
greške prilikom učenja ezana i ikameta, zatim one pri odlasku u džamiju i tokom priključivanja džematu, greške vezane
za uvjete namaza te greške u načinu njegovog obavljanja.

[^187]: Hadis bilježe Buhari, br. 793, i Muslim, br. 397.
[^188]: Hadis bilježi Muslim, br. 537.
[^189]: Hadis bilježi Ibn Huzejme, br. 474. Šejh Albani ocijenio ga je dobrim (hasen). Pogledati: Es-Sahiha, 4/135.
[^190]: Hadis bilježi Buhari, br. 3.606.

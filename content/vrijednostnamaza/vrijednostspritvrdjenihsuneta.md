---
title: "Vrijednost pritvrđenih sunneta koji se klanjaju 
prije ili nakon propisanih farz-namaza"
order: 5
---

# Vrijednost pritvrđenih sunneta koji se klanjaju prije ili nakon propisanih farz-namaza  

Iz svakodnevne prakse Allahovog Poslanika, sallallahu alejhi ve sellem, vidljivo je da je posebnu pažnju posvećivao 
potvrđenim sunnetima, tj. dvanaest rekata dobrovoljnog 
namaza koji se klanjaju uz pet propisanih namaza, pa je za 
njihovo redovno obavljanje obećao velike nagrade.  

Postoji više mišljenja kod islamskih učenjaka o tome koji sunneti spadaju u dvanaest potvrđenih rekata, za koje se obećavaju posebne nagrade.  

Potvrđeni sunneti, po odabranom mišljenju, jesu: dva rekata 
prije sabahskog farza, četiri prije i dva nakon podnevnog te po 
dva nakon akšamskog i jacijskog.  

*Nagrada onome ko ustraje na dvanaest rekata potvrđenih sunneta*  

**1. Kuća u Džennetu onome ko ustraje u obavljanju potvrđenih sunneta**  

Majka pravovjernih Ummu Habiba Remla bint Ebu Sufjan, 
radijallahu anha, prenosi da je čula Allahovog Poslanika, sallallahu alejhi ve sellem, kako kaže: „Nema nijednog pokornog 
muslimana koji svaki dan Uzvišenom Allahu klanja dvanaest rekata nafile – dobrovoljnog namaza, mimo farzova, a da mu 
Allah zbog toga neće sagraditi kuću u Džennetu“ – ili je rekao: 
„...a da mu neće biti sagrađena kuća u Džennetu.“[^1]  

Ibn Omer, radijallahu anhu, kazuje: „Klanjao sam s Allahovim Poslanikom, sallallahu alejhi ve sellem, dva rekata prije 
i dva rekata nakon podnevnog farz-namaza, dva rekata nakon 
džume te po dva nakon akšamskog i jacijskog farz-namaza.“[^2]  

# Posebnost dva rekata sabahskog sunneta  

Sabahski sunnet na najvišem je stepenu potvrđenosti / bitnosti kad je u pitanju 12 rekata potvrđenih sunneta.  

*Taj namaz odlikuje se nad svim drugim nafilama po nekoliko 
stvari:*  

- *Allahov Poslanik, sallallahu alejhi ve sellem, posvećivao je 
posebnu pažnju sabahskom sunnetu*  

Aiša, radijallahu anha, rekla je: „Vjerovjesnik, sallallahu alejhi 
ve sellem, ni o jednom dobrovoljnom namazu nije vodio više 
računa nego o dva rekata sabahskog sunneta.“[^3]  

Aiša, radijallahu anha, prenosi da Vjerovjesnik, sallallahu alejhi ve sellem, nije propuštao klanjati četiri rekata sunneta prije 
podnevnog farza ni dva rekata sunneta prije sabahskog farza.[^4]  

- *Dva rekata sabahskog sunneta bolja su od čitavog 
dunjaluka*  

Aiša, radijallahu anha, prenosi da je Vjerovjesnik, sallallahu 
alejhi ve sellem, rekao: „Dva rekata sabahskog sunneta bolja su od čitavog dunjaluka i svega što je na njemu.“[^5]  

U drugoj verziji navodi se: „Dva rekata sabahskog sunneta 
draža su mi od čitavog dunjaluka.“  

Ebu Abdullah Bilal b. Rebah, radijallahu anhu, Poslanikov, 
sallallahu alejhi ve sellem, mujezin, kazuje da je jednom prilikom došao kod Allahovog Poslanika, sallallahu alejhi ve sellem, 
kako bi ga obavijestio da je nastupilo vrijeme sabah-namaza. 
Međutim, Aiša, radijallahu anha, zadržala ga je pitajući ga o 
nečemu, pa on, sve dok se nije dobro razdanilo, nije uspio uraditi ono zbog čega je došao. (Tek kad je Aiša završila) Bilal je 
obavijestio Poslanika, sallallahu alejhi ve sellem, da je vrijeme 
da klanjaju i to je ponovio više puta, no Allahov Poslanik, 
sallallahu alejhi ve sellem, još nije bio izašao na namaz. Kad je 
konačno došao, prisutnim ljudima predvodio je sabah-namaz, 
nakon čega mu je Bilal, pravdajući se, rekao da ga je Aiša, 
radijallahu anha, zadržala sve dok se nije gotovo razdanilo, pitajući ga o nečemu što ju je zanimalo, a da je i Vjerovjesnik 
došao u džamiju kasnije nego inače. Vjerovjesnik, sallallahu 
alejhi ve sellem, reče: „Klanjao sam dva rekata sabahskog sunneta“, a Bilal uzvrati: „Ali, Allahov Poslaniče, bilo se gotovo 
razdanilo?“ Poslanik, sallallahu alejhi ve sellem, tada reče: „Da 
se razdanilo i više nego što jest, klanjao bih ih što mogu potpunije i ljepše.“[^6]  

- *Nikad ih nije izostavljao, ni kod kuće ni na putu*
- *Onaj ko ih ne uspije klanjati prije farza, naklanjat će ih nakon farza ili izlaska Sunca*
- *Pohvalno je da se ta dva rekata klanjaju kratko*
- *Pohvalno je da se na prvom rekatu nakon Fatihe prouči 
sura El-Kafirun (Kul ja ejjuhel kafirun), a na drugom El-Ihlas (Kul huvallahu ehad)*  









[^1]: Hadis bilježi Muslim, br. 728.
[^2]: Muttefekun alejhi: Buhari, br. 1.169, i Muslim, br. 729.
[^3]: Muttefekun alejhi: Buhari, br. 1.169, i Muslim, br. 724.
[^4]: Hadis bilježi Buhari, br. 1.182.
[^5]: Hadis bilježi Muslim, br. 725.
[^6]: Hadis bilježi Ebu Davud, 1.257, s dobrim lancem prenosilaca. Šejh Albani ocijenio ga je 
vjerodostojnim. Pogledati: Sahih Ebu Davud (El-Umm), 4 /426, br. 1.143.
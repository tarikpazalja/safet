---
title: "Vrijednost namaza u džematu"
order: 5
---

# Vrijednost namaza u džematu  

Namaz u džematu donosi mnoge koristi društvu. Stoga 
ćemo naći da se u hadisima Allahovog Poslanika, sallallahu alejhi ve sellem, posebne nagrade obećavaju 
osobama koje kontinuirano klanjaju namaz u džematu.  

**1. Namaz u džematu vredniji je od pojedinačnog 27 puta**  

Ibn Omer, radijallahu anhu, prenosi da je Allahov Poslanik, 
sallallahu alejhi ve sellem, rekao: „Namaz obavljen u džematu 
bolji je i vredniji 27 puta od namaza koji se klanja pojedinač-
no.“[^1]  

Ebu Hurejre, radijallahu anhu, prenosi da je Allahov Poslanik, 
sallallahu alejhi ve sellem, rekao: „Namaz koji čovjek klanja u 
džematu bolji je od onog koji klanja u svojoj kući ili na tržnici 
više od 25 puta. To je zato što će onaj ko propisno i potpuno uzme abdest i ode u džamiju – a jedini razlog zbog kojeg 
je izašao bude namaz – sa svakim korakom koji napravi biti 
uzdignut za jedan stepen i bit će mu oprošten jedan grijeh. 
Kad klanja namaz, sve dok je u džamiji i dok ne izgubi abdest, 
meleci će na njega neprestano donositi salavat, govoreći: ‘Gospodaru, oprosti mu! Gospodaru, smiluj mu se!’ On će biti u 
namazu sve dok bude iščekivao namaz.“[^2]

**2. Slijepac nije dobio dozvolu/olakšicu da izostaje iz džemata**  

Ebu Hurejre, radijallahu anhu, prenosi da je slijepac došao 
Vjerovjesniku, sallallahu alejhi ve sellem, i rekao mu: „Allahov 
Poslaniče, ja nemam vodiča koji bi me doveo do džamije“, pa 
je od Poslanika, sallallahu alejhi ve sellem, tražio da mu dozvoli klanjati u kući, što je on i učinio. Kad je slijepac pošao, 
Poslanik, sallallahu alejhi ve sellem, pozva ga i upita: „Čuješ li 
ezan?“ „Čujem“, odgovori on. „Onda mu se odazovi“, reče mu 
Poslanik, sallallahu alejhi ve sellem.[^3]  

Ibn Ummu Mektum, radijallahu anhu, koji je bio mujezin 
Allahovog Poslanika, rekao je: „O Allahov Poslaniče, uistinu 
u Medini ima dosta otrovnih gmizavaca i zvijeri.“ Poslanik, 
sallallahu alejhi ve sellem, reče mu: „Ako čuješ ‘hajje ales-salah’ 
(dođite na namaz), ‘hajje alel-felah’ (dođite na spas), odazovi 
se i dođi!“[^4]  

**3. Poslanik, sallallahu alejhi ve sellem, razmišljao je da popali kuće onima koji ne dolaze u džemat**  

Ebu Hurejre, radijallahu anhu, prenosi da je Allahov Poslanik, 
sallallahu alejhi ve sellem, rekao: „Tako mi Onoga u Čijoj je 
ruci moja duša, htio sam narediti da se sakupe drva, zatim da 
se prouči ezan za namaz i da nekom čovjeku naredim da ga 
predvodi, a da onda odem do ljudi koji ne prisustvuju namazu 
u džematu, pa da popalim njihove kuće.“[^5]  

**4. Namaz u džematu je put upute**  

Ibn Mes’ud, radijallahu anhu, rekao je: „Koga raduje i veseli da 
sutra Uzvišenog Allaha sretne kao musliman neka dobro vodi 
računa o ovim namazima kad god se na njih iz džamija poziva. Uistinu je Uzvišeni Allah vašem Vjerovjesniku propisao 
uputu i njene puteve, a i namazi se ubrajaju u to. Kad biste 
vi klanjali namaz u svojim kućama, kako to već čini onaj ko 
klanja u svojoj kući, tada biste napustili sunnet svoga Poslanika, sallallahu alejhi ve sellem, a ako napustite njegov sunnet, 
zalutat ćete. Vidio sam da između nas namaz u džematu nije 
izostavljao niko osim očiti munafik, čije je licemjerstvo bilo 
općepoznato. Ponekad je na zajednički namaz čovjek znao biti 
donesen između druge dvojice ljudi koji bi ga pridržavali kako 
bi stao u saf.“[^6]  

**5. Šejtan je savladao one koji ne klanjaju u džematu**  

Ebu Derda, radijallahu anhu, prenosi da je čuo Allahovog 
Poslanika, sallallahu alejhi ve sellem, kako kaže: „Ako trojica 
ljudi, bilo da su u selu ili pustom i nenaseljenom predjelu, ne 
uspostave namaz u džematu, takve je šejtan već savladao. Zato 
se držite džemata, jer uistinu vuk jede ovcu koja se odvoji od 
stada.“[^7]  

O tom pitanju najmanje se može reći da je to ibadet na visokom stepenu pohvalnosti, a zbog činjenice da je bilo onih 
koji su smatrali da je to obaveza, vjernik bi se trebao truditi da 
bude što redovniji u džematu.



[^1]: Muttefekun alejhi: Buhari, br. 645, i Muslim, br. 650.
[^2]: Muttefekun alejhi: Buhari, br. 647, i Muslim, br. 649, a ovo je Buharijeva verzija hadisa.
[^3]: Hadis bilježi Muslim, br. 653.
[^4]: Hadis bilježi Ebu Davud, br. 553, s dobrim lancem prenosilaca. Šejh Albani ocijenio ga je 
vjerodostojnim. Pogledati: Sahih Ebu Davud, 3/73, br. 562.
[^5]: Muttefekun alejhi: Buhari, br. 644, i Muslim, br. 651.
[^6]: Hadis bilježi Muslim, br. 654.
[^7]: Hadis bilježi Ebu Davud, 547, s dobrim lancem prenosilaca. Šejh Albani dao mu je ocjenu 
hasen (dobar). Pogledati: Sahih Ebu Davud (El-Umm), 3/58, br. 556.

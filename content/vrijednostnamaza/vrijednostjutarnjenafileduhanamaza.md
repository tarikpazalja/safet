---
title: 'Vrijednost jutarnje nafile (duha-namaza)'
order: 11
---

# Vrijednost jutarnje nafile (duha-namaza)  


Postoji više vjerodostojnih hadisa koji govore o vrijednosti jutarnje nafile, tj. duha-namaza.  

**1. Oporuka Allahovog Poslanika**  

Ebu Hurejre, radijallahu anhu, kaže: „Moj prisni prijatelj 
Muhammed, sallallahu alejhi ve sellem, oporučio mi je da u 
svakom mjesecu postim tri dana, da klanjam dva rekata duha-namaza i da klanjam vitr-namaz prije nego što odem spavati.“[^1]  

**2. Zamjena za svakodnevnu sadaku na zglobove ljudskog tijela**  

Ebu Zerr, radijallahu anhu, prenosi da je Vjerovjesnik, sallallahu alejhi ve sellem, rekao: „U svakom danu u kojem osvanete 
na svaki zglob i kost svog tijela trebate podijeliti sadaku. Uistinu je sadaka svaki izgovoreni tesbih (subhanallah), tahmid 
(elhamdulillah), tehlil (La ilahe illallah), tekbir (Allahu ekber), 
sadaka je naređivanje da se čini dobro, odvraćanje od činjenja 
zla, a sve to zamjenjuje i nadoknađuje klanjanje dva rekata duha-namaza.“[^2]  

Aiša, radijallahu anha, kaže: „Allahov Poslanik, sallallahu alejhi ve sellem, klanjao bi četiri rekata duha-namaza, pa bi dodavao onoliko rekata koliko je Allah htio.“[^3]  

Fahita bint Ebu Talib, radijallahu anha, poznatija kao Ummu 
Hani, kaže: „Allahov Poslanik, sallallahu alejhi ve sellem, ušao 
je u moju kuću na dan kad je oslobođena Meka, okupao se i 
klanjao osam rekata. Nikad nisam vidjela lakši/brži namaz od 
toga, s tim što je upotpunjavao ruku’ i sedždu.“[^4]  

# Nekoliko osnovnih propisa vezanih za duha-namaz  

- Klanja se u periodu od izlaska Sunca (petnaestak minuta 
nakon izlaska) sve do pred podne-namaz (petnaestak minuta 
prije).  

- Može se klanjati svakim danom, čak i na putu.  

- Broj rekata nije preciziran, nego se klanja shodno raspoloženju i vremenu koje imamo na raspolaganju, a minimalno dva 
rekata.  

- Ako se klanja više od dva rekata, najljepše je da to bude dva 
po dva, tj. klanjaju se dva rekata, potom se preda selam, potom dva rekata, pa se opet preda selam.  

- Kur’an se uči u sebi.  

- Klanja se pojedinačno, a dopušteno je ponekad i u džematu.  

- Ne postoji poseban nijet – ono što je u ljudskom srcu od 
želje da klanja jutarnju nafilu dovoljno je.  



[^1]: Muttefekun alejhi: Buhari, br. 1.178, i Muslim, br. 721.
[^2]: Hadis bilježi Muslim, br. 720.
[^3]: Hadis bilježi Muslim, br. 719.
[^4]:  Muttefekun alejhi: Buhari, br. 1.176, i Muslim, br. 336.
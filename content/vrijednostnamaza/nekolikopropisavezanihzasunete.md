---
title: 'Nekoliko propisa vezanih za potvrđene sunnete'
order: 9
---

# Nekoliko propisa vezanih za sunnete  

**1. Vrednije je da se potvrđeni sunneti klanjaju kod kuće 
nego u džamiji, s tim da, ako bi se klanjali u džamiji, 
time se ne bi napravio nikakav prekršaj.**  

Prenosi Zejd b. Sabit, radijallahu anhu, da je Vjerovjesnik, 
sallallahu alejhi ve sellem, rekao: „O ljudi, klanjajte u svojim 
kućama! Uistinu je najbolji onaj namaz koji čovjek klanja u 
svojoj kući, osim obaveznih namaza.“[^1]  

Ibn Omer, radijallahu anhu, prenosi da je Vjerovjesnik, sallallahu alejhi ve sellem, rekao: „Klanjajte neke dobrovoljne 
namaze i u svojim kućama, nemojte ih pretvarati u mezarja!“[^2]  

Od Džabira, radijallahu anhu, prenosi se da je Allahov Poslanik, sallallahu alejhi ve sellem, rekao: „Kad neko od vas klanja 
namaz u džamiji, neka dio namaza klanja i u svojoj kući jer 
uistinu će Allah u kući, zbog njegovog namaza, dati veliko 
dobro.“[^3]  

**2. Svaka nafila koja se klanja prije farza može se 
klanjati od nastupanja namaskog vremena sve 
do učenja ikameta za farz-namaz, dok se svaka 
nafila koja se klanja nakon farza može klanjati 
nakon farza sve do pred istek namaskog vremena.**  

Rekao je Ibn Kudame: „Vrijeme svakog dobrovoljnog namaza 
koji se klanja prije farza počinje nastupanjem namaskog vremena pa sve dok se ne počne klanjati farz-namaz, a vrijeme 
svakog dobrovoljnog namaza koji se klanja nakon farza počinje od završetka farz-namaza pa sve do pred istek namaskog 
vremena.“[^4]  

**3. Ako se desi da osoba koja ima naviku stalno klanjati potvrđene sunnete bude spriječena da ih obavi u 
njihovom propisanom vremenu, može ih naklanjati 
naknadno.**  

Aiša, radijallahu anha, prenosi da bi Vjerovjesnik, sallallahu 
alejhi ve sellem, klanjao četiri rekata sunneta nakon podnevnog farza ako ih ne bi klanjao prije.[^5]  

**4. Nafila koju vjernik klanja nakon farza treba biti 
odvojena od obaveznog namaza zikrom, govorom, 
pomjeranjem s mjesta, izlaskom iz džamije.**  

Omer b. Ata pripovijeda da ga je Nafi b. Džubejr poslao do 
Saiba, sina Nemirove sestre, da ga upita o nečemu što je Muavija vidio da Saib praktikuje u namazu, pa mu je Saib rekao: 
„Da, klanjao sam s njim džuma-namaz u maksuri, pa kad je 
imam predao selam, ustao sam i odmah na tom mjestu klanjao nafile. Nakon što je Muavija ušao u kuću, poslao je po 
mene i rekao mi:  

‘Nikad više nemoj uraditi onako kako si sad postupio! Nakon 
što klanjaš farz džuma-namaza, nemoj odmah pristupiti klanjanju drugog namaza sve dok ne progovoriš ili se ne pomjeriš 
s mjesta na kojem si klanjao, jer nam je, uistinu, Allahov Poslanik, sallallahu alejhi ve sellem, tako naredio: da ne spajamo 
namaz s namazom nego da između njih makar progovorimo 
ili izađemo.’“[^6]  

**5. Ako čovjek čuje učenje ikameta za farz-namaz, neće 
početi klanjati nafilu**  

Ebu Hurejre, radijallahu anhu, prenosi da je Vjerovjesnik, 
sallallahu alejhi ve sellem, rekao: „Kad se prouči ikamet za 
namaz, ne treba klanjati nijedan drugi namaz osim onog za 
koji je ikamet proučen.“[^7]  

**6. Kad je insan na putu, pohvalno je da izostavi potvrđene sunnete osim sabahskih i vitr-namaza, za 
koje smo prethodno rekli da ih Poslanik, sallallahu 
alejhi ve sellem, nikad nije ostavljao.**

[^1]:  Muttefekun alejhi: Buhari, br. 731, i Muslim, br. 781.
[^2]: Muttefekun alejhi: Buhari, br. 432, i Muslim, br. 777.
[^3]:  Hadis bilježi Muslim, br. 778.
[^4]: El-Mugni, 2/95.
[^5]:  Hadis bilježi Tirmizi, br. 426, i kaže da je hasen. Šejh Albani ocijenio je ovu predaju dobrom 
(hasen). Pogledati: Sahih Sunen et-Tirmizi, br. 426.
[^6]: Hadis bilježi Muslim, br. 883.
[^7]: Hadis bilježi Muslim, br. 710.


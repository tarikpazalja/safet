---
title: 'Akšamski sunnet prije i nakon farza'
order: 8
---

# Akšamski sunnet prije i nakon farza

Sunnet Allahovog Poslanika, sallallahu alejhi ve sellem, 
potvrđuje da je prije akšamskog farza dozvoljeno klanjati dva rekata nafile, a koji nisu sastavni dio dvanaest 
potvrđenih rekata, i da se nakon akšamskog farza klanjaju dva 
rekata nafile, koji su sastavni dio dvanaest potvrđenih rekata.  

Ibn Omer, radijallahu anhu, kazuje: „Klanjao sam s Allahovim Poslanikom, sallallahu alejhi ve sellem, dva rekata prije 
i dva rekata nakon podnevnog farz-namaza, dva rekata nakon 
džume, dva nakon akšamskog i dva nakon jacijskog farza.“[^1]  

Aiša, radijallahu anha, rekla je: „Vjerovjesnik, sallallahu alejhi 
ve sellem, u mojoj bi kući prije podne-namaza klanjao četiri 
rekata sunneta, a nakon toga bi otišao da ljudima predvodi 
podne-namaz, a potom bi se vratio i opet klanjao dva rekata. 
Isto tako, ljudima bi predvodio akšam-namaz, nakon čega bi 
se vratio i u mojoj kući klanjao dva rekata sunneta. Predvodio 
bi ljudima i jacijski namaz, pa bi ušao u moju kuću i klanjao 
dva rekata sunneta.”[^2]  

Abdullah b. Mugaffel, radijallahu anhu, prenosi da je Vjerovjesnik, sallallahu alejhi ve sellem, rekao: „Klanjajte prije akšamskog farza.“ Treći put je rekao: „Ko hoće“, strahujući da 
će ljudi smatrati njihovo klanjanje obaveznim.[^3]  

Enes, radijallahu anhu, kaže: „Vidio sam stare i ugledne ashabe kako se natječu ko će stati iza stubova kako bi klanjao 
sunnete prije akšamskog farza.“[^4]  

Enes, radijallahu anhu, rekao je: „U vrijeme Allahovog Poslanika, sallallahu alejhi ve sellem, klanjali smo dva rekata namaza 
nakon što bi zašlo Sunce, a prije akšamskog farza.“ Muhtar 
ibn Fulful upita ga: „A je li ih klanjao Poslanik, sallallahu alejhi ve sellem?“, a on odgovori: „Viđao nas je kako ih klanjamo 
i nije nam to ni naredio ni zabranio.“[^5]  

Enes, radijallahu anhu, kazuje: „Bili smo u Medini, pa kad bi 
mujezin proučio ezan za akšam-namaz, ashabi bi požurili da 
stanu naspram džamijskih stubova, pa bi klanjali dva rekata sunneta (prije farza). Ako bi neki stranac ušao u džamiju, 
pomislio bi da je namaz već obavljen zbog mnoštva onih koji 
su klanjali ta dva rekata.“[^6]

[^1]: Muttefekun alejhi: Buhari, br. 1.169, i Muslim, br. 729.
[^2]: Hadis bilježi Muslim, br. 730.
[^3]: Hadis bilježi Buhari, br. 1.183.
[^4]: Hadis bilježi Buhari, br. 503.
[^5]: Hadis bilježi Muslim, br. 836.
[^6]: Hadis bilježi Muslim, br. 837.

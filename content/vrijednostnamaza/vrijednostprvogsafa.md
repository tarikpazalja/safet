---
title: 'Vrijednost prvog safa te naredba
o popunjavanju i poravnavanju safova'
order: 13
---
  

  U jednom od prethodnih poglavlja govorili smo o vrijednosti
namaza obavljenog u džematu. Sada ćemo
spomenuti nekoliko argumenata koji ukazuju na
posebnu vrijednost prvog safa kad se namaz obavlja u džematu
te druge hadise vezane za to.  

*- Kad bi ljudi znali vrijednost prvog safa, kockom bi
određivali ko će klanjati u njemu*  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Kada bi ljudi znali kolika je
vrijednost ezana i prvog safa, oni bi – kada ni na koji drugi
način to ne bi mogli odrediti – bacanjem kocke odlučili ko će
učiti ezan ili klanjati u prvom safu.“[^1]  

*- Prvi saf je najbolji*  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Najbolji safovi muškaraca
su prvi, a najslabiji posljednji; najbolji safovi žena su posljednji,
a najslabiji prvi.“[^2]  

Ebu Seid el-Hudri, radijallahu anhu, prenosi da je Allahov Poslanik, sallallahu alejhi ve sellem, vidio neke ashabe kako
oklijevaju popuniti prve safove, pa im je rekao: „Pristupite
naprijed i povodite se za mnom, a neka se za vama povode oni
koji dođu nakon vas. Ljudi neće prestati oklijevati da klanjaju
u prvim safovima sve dok ih Allah ne unazadi.“[^3]  

*- Zapostavljanje ravnanja safova vodi ka razjedinjenosti*  

Ebu Mes’ud, radijallahu anhu, kaže: „Pred početak namaza
Allahov Poslanik, sallallahu alejhi ve sellem, tapšao bi nas po
ramenima govoreći: ‘Poravnajte se i nemojte se razilaziti da
vam se srca ne bi razjedinila. Neka odmah iza mene stanu
punoljetni i razboriti, a zatim oni koji im u tom pogledu najviše
sliče, a zatim oni koji im u tom pogledu najviše sliče.’“[^4]  

Nu’man b. Bešir, radijallahu anhu, pripovijeda: „Čuo sam
Allahovog Poslanika, sallallahu alejhi ve sellem, kako kaže: ‘Ili
ćete poravnati svoje safove ili će vas Allah razjediniti.’“[^5]  

U Muslimovoj verziji navodi se: „Allahov Poslanik, sallallahu
alejhi ve sellem, poravnavao je naše safove kao da ispravlja
strijelu. Tako bi činio sve dok ne bi vidio da smo shvatili šta
želi od nas. Jednog dana izašao je i zastao, te malo prije nego
što će donijeti početni tekbir, ugleda čovjeka čija su prsa bila
isturena iz safa, pa reče: ‘O Allahovi robovi, ili ćete poravnati
svoje safove ili će Allah vaša srca učiniti razjedinjenim!’“[^6]  

*- Ravnanjem safova upotpunjuje se namaz*  

Enes, radijallahu anhu, prenosi da je Allahov Poslanik, sallallahu
alejhi ve sellem, rekao: „Poravnajte svoje safove! Uistinu
je poravnavanje safova dio uspostave namaza.“[^7]  

U verziji koju bilježi Buhari navodi se: „...jer je poravnavanje
safova dio namaza.“[^8]  

*- Kako ravnati safove?*  

Džabir b. Semura, radijallahu anhu, kazuje: „Allahov Poslanik,
sallallahu alejhi ve sellem, istupio je pred nas i rekao nam:
‘Zar se nećete poredati u safove onako kako to čine meleci kod
svoga Gospodara?’ ‘A kako se, Allahov Poslaniče, meleci redaju
u safove kod svoga Gospodara?’ upitasmo, a on odgovori:
‘Tako što upotpune prve safove i dobro se u njima zbiju.’“[^9]  

Enes, radijallahu anhu, rekao je: „Proučen je ikamet za namaz,
pa se Allahov Poslanik, sallallahu alejhi ve sellem, okrenuo
prema nama i rekao: ‘Formirajte i dobro zbijte svoje safove, ja
vas uistinu vidim iza svojih leđa.’“[^10]  

U jednoj verziji imama Buharija još se navodi da je Enes, radijallahu
anhu, rekao: „Tako bismo rame priljubili uz rame svog
druga, a stopalo bismo priljubili uz njegovo.“[^11]  

*- Meleci blagosiljaju one koje su u prvim safovima*  

Bera b. Azib, radijallahu anhu, kaže: „Allahov Poslanik, sallallahu
alejhi ve sellem, prolazio bi kroz safove s jedne na drugu
stranu, dodirivao nas po prsima i ramenima govoreći: ‘Nemojte
se razilaziti, nemojte da su vaši safovi neuredni, pa da vam
se srca razjedine’ i: ‘Uistinu Uzvišeni Allah i Njegovi meleci
blagosiljaju prve safove.’“[^12]  

Ibn Omer, radijallahu anhu, prenosi da je Allahov Poslanik,
sallallahu alejhi ve sellem, rekao: „Formirajte safove, sastavite
ramena, popunite praznine i nježno dotičite ruke svoje braće!
Ne ostavljajte praznine za šejtana! Ko popuni saf, Allah će upotpuniti
Svoju milost prema njemu, a ko prekine saf, Allah će
mu uskratiti Svoju milost i zaštitu.“[^13]  

Od Enesa, radijallahu anhu, prenosi se da je Allahov Poslanik,
sallallahu alejhi ve sellem, rekao: „Zbijte safove i približite ih
jedne drugima! Poredajte se tako da vam vratovi budu u liniji!
Tako mi Onoga u Čijoj je ruci moja duša, vidim šejtana kako
se poput malog crnog janjeta provlači kroz praznine u safu!“[^14]  

Enes, radijallahu anhu, prenosi da je Allahov Poslanik, sallallahu
alejhi ve sellem, rekao: „Popunite prvi saf, a zatim onaj
nakon njega i tako redom. Ako neki bude nepotpun, neka to
bude posljednji saf.“[^15]  

Bera b. Azib, radijallahu anhu, kazuje: „Kada smo klanjali za
Allahovim Poslanikom, sallallahu alejhi ve sellem, voljeli smo
biti s njegove desne strane tako da bi se on (predajući selam)
licem okrenuo prvo prema nama. Čuo sam ga kako kaže: ‘Rabbi
kini azabeke jevme teb’asu’ – ili je rekao: ‘tedžmeu – ibadek’
(‘Gospodaru, sačuvaj me Svoje kazne na Dan kad proživiš’ –
ili je rekao: ‘sakupiš – Svoje robove’)!“[^16]  

# Vrijednost abdesta  

Mnogo je hadisa Allahovog Poslanika, sallallahu alejhi
ve sellem, koji govore o vrijednosti abdesta. Spomenut
ćemo neke:  

Ebu Hurejre, radijallahu anhu, prenosi da je čuo Allahovog
Poslanika, sallallahu alejhi ve sellem, da je rekao: „Na Sudnjem
danu pripadnici mog ummeta bit će pozivani, a na čelu
svakog od njih bit će obilježje i biljezi na rukama i nogama,
znakovi uzimanja abdesta. Zato, ko od vas bude u mogućnosti
uvećati te znakove, neka tako i učini.“[^17]  

Ebu Hurejre, radijallahu anhu, rekao je: „Čuo sam svog prisnog
prijatelja Muhammeda, sallallahu alejhi ve sellem, kako
kaže: ‘Ukras vjernika na Sudnjem danu dopirat će sve dokle je
dopirao abdest.’“[^18]  

Osman b. Affan, radijallahu anhu, prenosi da je Allahov Poslanik,
sallallahu alejhi ve sellem, rekao: „Onome ko uzme abdest
na potpun i propisan način grijesi izađu iz tijela, pa čak i
ispod noktiju.“[^19]  

Nakon što je jednom prilikom uzeo abdest, Osman, radijallahu
anhu, rekao je: „Vidio sam Allahovog Poslanika, sallallahu alejhi ve sellem, kako je uzeo abdest na isti način kako sam ga
ja sada uzeo, a zatim je rekao: ‘Ko se ovako abdesti, bit će mu
oprošteni prošli grijesi, a njegov namaz i odlazak do džamije
ubrajaju mu se u poseban dodatak dobrim djelima.’“[^20]  

Od Ebu Hurejre, radijallahu anhu, prenosi se da je Allahov
Poslanik, sallallahu alejhi ve sellem, rekao: „Kad rob musliman“
– ili je rekao: „mu’min – uzima abdest i opere lice, s
njegovog lica zajedno s vodom“ – ili je rekao: „s posljednjom kapi
vode – spadnu svi grijesi koje je počinio očima; kad opere ruke, s
njegovih ruku s vodom“ – ili je rekao: „s posljednjom kapi vode –
spadnu svi grijesi koje je počinio rukama; kad opere noge, s njegovih
nogu s vodom“ – ili je rekao: „s posljednjom kapi vode – spadnu svi
grijesi koje je počinio nogama, tako da nakon uzimanja abdesta bude
čist od grijeha.“[^21]  

Ebu Hurejre, radijallahu anhu, prenosi da je Allahov Poslanik, sallallahu
alejhi ve sellem, došao na mezarje i rekao: „Esselamu alejkum
dare kavmin mu’minine, ve inna in ša’allahu bikum lahikun! (Neka
je spas i mir na vas, postojbino naroda koji vjeruje, i mi ćemo se
vama, ako Bog da, pridružiti)! Volio bih da smo vidjeli svoju braću.“
Ashabi upitaše: „Pa zar mi nismo tvoja braća, Allahov Poslaniče?“ a
on odgovori: „Vi ste moji ashabi, a moja su braća oni koji se još nisu
pojavili.“ Oni opet upitaše: „Allahov Poslaniče, kako ćeš na Sudnjem
danu prepoznati pripadnike svog ummeta koji se još nisu pojavili?“
a on odgovori: „Šta mislite kad bi neki čovjek imao konje s bijelom
pjegom na čelu i bijelim biljegom na nogama, bi li ih prepoznao
među potpuno crnim konjima?“ „Svakako da bi, Allahov Poslaniče.“
On reče: „Oni će na Sudnji dan doći bijelih i svijetlih lica i bijelih i
svijetlih udova, što su tragovi uzimanja abdesta. Ja ću ih predvoditi ka Havdu.“[^22]  

Ebu Hurejre, radijallahu anhu, prenosi da je Poslanik, sallallahu alejhi
ve sellem, rekao: „Hoćete li da vas uputim na ono čime će vam Allah
pobrisati grijehe i povećati vaše stepene u Džennetu?“ „Svakako, Allahov
Poslaniče“, odgovoriše, a on reče: „Temeljito i potpuno uzimanje
abdesta u teškim uvjetima, mnogo koraka do džamije i iščekivanje
novog namaza nakon tek obavljenog. To vam je istinski ribat (bdijenje
na Allahovom putu), to vam je istinski ribat!“[^23]  

Od Ebu Malika el-Eš’arija, radijallahu anhu, prenosi se da je Allahov
Poslanik, sallallahu alejhi ve sellem, rekao: „Čistoća je pola imana.“[^24]  

Omer b. Hattab, radijallahu anhu, prenosi da je Vjerovjesnik, sallallahu
alejhi ve sellem, rekao: „Ko god od vas uzme abdest temeljito“ – ili
je rekao: „potpuno – a zatim izgovori: ‘Ešhedu en la ilahe illallahu
vahdehu la šerike lehu ve ešhedu enne Muhammeden abduhu ve
resuluhu’ (Svjedočim da nema boga osim Allaha, koji nema sudruga,
i da je Muhammed Njegov rob i poslanik), otvorit će mu se svih
osam džennetskih vrata da uđe na koja god hoće.“[^25]  

U dodatku koji bilježi Tirmizi navodi se da je Poslanik, sallallahu
alejhi ve sellem, na kraju spomenute dove još dodao: „Allahummedž’alni
minet-tevvabine vedž’alni minel-mutetahhirin
(Allahu moj, učini me od onih koji se mnogo kaju i koji se
mnogo čiste)!“[^26]

[^1]: Muttefekun alejhi: Buhari, br. 615, i Muslim, br. 437.
[^2]: Hadis bilježi Muslim, br. 440.
[^3]:  Hadis bilježi Muslim, br. 438.
[^4]:  Hadis bilježi Muslim, br. 432.
[^5]: Muttefekun alejhi: Buhari, br. 717, i Muslim, br. 436.
[^6]: Hadis bilježi Muslim, br. 436.
[^7]: Hadis bilježi Muslim, br. 433.  
[^8]: Hadis bilježi Buhari, br. 723.
[^9]: Hadis bilježi Muslim, br. 430.
[^10]: Hadis bilježi Buhari, br. 719, i ovo je njegova verzija. Muslim, br. 434, bilježi ovaj hadis, ali
s nešto drugačijim rasporedom riječi i rečenica.
[^11]: Hadis bilježi Buhari, br. 725.
[^12]: Hadis bilježi Ebu Davud, br. 664, s dobrim lancem prenosilaca. Šejh Albani ocijenio ga je
vjerodostojnim. Pogledati: Sahih Ebu Davud (El-Umm), 3/240, br. 670.
[^13]: Hadis bilježi Ebu Davud, br. 666, s vjerodostojnim lancem prenosilaca. Šejh Albani ocijenio
ga je vjerodostojnim. Pogledati: Sahih Ebu Davud (El-Umm), 3/243, br. 672.
[^14]: Hadis bilježi Ebu Davud, br. 667, s lancem prenosilaca koji odgovara kriterijima imama
Muslima. Šejh Albani ocijenio ga je vjerodostojnim. Pogledati: Sahih Ebu Davud (El-Umm), 3/245, br.
673.
[^15]: Hadis bilježi Ebu Davud, br. 671. Šejh Albani ocijenio ga je vjerodostojnim. Pogledati:
Sahih Ebu Davud (El-Umm), 3/249, br. 675.
[^16]: Hadis bilježi Muslim, br. 709.
[^17]: Muttefekun alejhi: Buhari, br. 136, i Muslim, br. 246.
[^18]: Hadis bilježi Muslim, br. 250.
[^19]: Hadis bilježi Muslim, br. 245.
[^20]: Hadis bilježi Muslim, br. 229.
[^21]: Hadis bilježi Muslim, br. 244.
[^22]: Hadis bilježi Muslim, br. 249.
[^23]: Hadis bilježi Muslim, br. 251.
[^24]: Hadis bilježi Muslim, br. 223.
[^25]: Hadis bilježi Muslim, br. 243.
[^26]: Hadis bilježi Tirmizi, br. 55. Šejh Albani ocijenio ga je vjeroodstojnim. Pogledati: Sahih
Sunen et-Tirmizi, br. 55.
---
title: 'Vrijednost namaza'
order: 2
---

# Vrijednost namaza 

Doista je mnogo kur’anskih ajeta u kojima se naređuje 
obavljanje namaza, što jasno ukazuje na njegovu vrijednost i mjesto u islamu.  

**Rekao je Uzvišeni Allah:**  

„I istinu sa neistinom ne miješajte i istinu svjesno ne tajite! 
Molitvu obavljajte i zekat dajite i zajedno sa onima koji molitvu obavljaju i vi obavljajte!“[^1]  

„Mnogi sljedbenici Knjige jedva bi dočekali da vas, pošto ste 
postali vjernici, vrate u nevjernike, iz lične zlobe svoje, iako im 
je Istina poznata; ali vi oprostite i preko toga pređite dok Allah 
Svoju odluku ne donese. – Allah, zaista, sve može. I molitvu 
obavljate i zekat dajite, a za dobro koje za sebe pripremite naći 
ćete nagradu kod Allaha, jer Allah dobro vidi ono što radite.“[^2]  

„A vi molitvu obavljajte i zekat dajite i Poslaniku poslušni budite da bi vam se ukazala milost.“[^3]  

S druge strane, u mnogim kur’anskim ajetima spomenute su 
vrijednosti i koristi namaza:  

**1. Ispravno i potpuno obavljen namaz odvraća od razvrata i grijeha**  

„Kazuj Knjigu koja ti se objavljuje i obavljaj molitvu, 
molitva, zaista, odvraća od razvrata i od svega što je ruž-
no; obavljanje molitve je najveća poslušnost! – A Allah 
zna šta radite.“[^4]  

**2. Namaz olakšava u savladavanju iskušenja**  

„O vjernici, tražite sebi pomoći u strpljivosti i obavljanju molitve! Allah je doista na strani strpljivih.“[^5]  

**3. Odaziv na džumu vredniji je od dunjalučkih koristi**  

„O vjernici, kada se u petak na molitvu pozove, kupoprodaju 
ostavite i pođite molitvu obaviti; to vam je bolje, neka znate!“[^6]  

**4. Namaz u džematu naređen je čak i u periodu ratnih djelovanja**  

Kazao je Uzvišeni Allah: „Kada ti budeš među njima i kad 
odlučiš da zajedno sa njima obaviš molitvu, neka jedni s tobom molitvu obavljaju i neka svoje oružje uzmu; i dok budete obavljali molitvu, neka drugi budu iza vas, a onda neka dođu 
oni koji još nisu obavili molitvu, pa neka i oni obave molitvu 
s tobom, ali neka drže oružje svoje i neka budu oprezni. Nevjernici bi jedva dočekali da oslabi pažnja vaša prema oružju i 
oruđu vašem, pa da svi odjednom na vas navale. A ako vam 
bude smetala kiša ili ako bolesni budete, nije vam grijeh da 
oružje svoje odložite, samo oprezni budite. Allah je nevjernicima pripremio sramnu patnju. A kada namaz završite, Allaha 
spominjite, i stojeći, i sjedeći, i ležeći. A u sigurnosti obavljajte 
namaz u potpunosti, jer vjernicima je propisano da u određeno vrijeme namaz obavljaju.“[^7]  

**1. Velika nagrada**  

„One koje vjeruju i čine dobra djela i molitvu obavljaju i zekat 
daju čeka nagrada kod Gospodara njihova; i ničega se oni neće 
bojati i ni za čim oni neće tugovati.“[^8]  

**2. Obavljanjem namaza nevjernici postaju braća ostalim muslimanima**  

„Ali ako se oni budu pokajali i molitvu obavljali i zekat davali, 
braća su vam po vjeri. – A Mi dokaze objašnjavamo ljudima 
koji razumiju.“[^9]  

**3. Namazom se brišu grijesi**  

„I obavljaj molitvu početkom i krajem dana, i u prvim časovima noći! Dobra djela zaista poništavaju hrđava. To je pouka za 
one koji pouku žele.“[^10]  

**4. Istinski uspjeh**  

„Onima koji molitvu budu obavljali i zekat davali i koji u onaj 
svijet budu čvrsto vjerovali; njima će Gospodar njihov na Pravi put ukazati i oni će želje svoje ostvariti.“[^11]  

# Vrijednost namaza u hadisima Allahovog Poslanika  

O vrijednosti namaza u islamu govore brojni vjerodostojni 
hadisi. Spomenut ćemo samo neke:  

**1. Briše grijehe**  

Ebu Hurejre, radijallahu anhu, prenosi da je čuo Allahovog Poslanika, sallallahu alejhi ve sellem, kako je upitao: „Šta mislite, 
kad bi neko od vas ispred vrata imao rijeku u kojoj bi se kupao 
pet puta dnevno, bi li na njemu ostalo imalo prljavštine?“ Prisutni odgovoriše: „Na njemu ne bi ostalo nimalo prljavštine.“ 
Tada Poslanik, sallallahu alejhi ve sellem, reče: „To je primjer 
pet dnevnih namaza kojima Allah briše učinjene grijehe.“[^12]  

Džabir, radijallahu anhu, prenosi da je Allahov Poslanik, sallallahu alejhi ve sellem, rekao: „Pet dnevnih namaza slični su 
bujnoj rijeci koja teče ispred vrata jednog od vas, u kojoj se kupa 
pet puta na dan.“[^13]  

Ibn Mes’ud, radijallahu anhu, pripovijeda da je jedan čovjek 
poljubio neku ženu, pa je došao kod Vjerovjesnika, sallallahu alejhi ve sellem, i ispričao mu šta se desilo. Povodom toga Uzvišeni Allah objavio je: „I obavljaj molitvu početkom i krajem 
dana, i u prvim časovima noći! Dobra djela zaista poništavaju 
loša.“ (Hud, 114) Čovjek upita: „Vrijedi li to samo za mene?“ 
„Za čitav moj ummet“, odgovori Poslanik, sallallahu alejhi ve 
sellem.[^14]  

Ebu Hurejre, radijallahu anhu, prenosi da je Allahov Poslanik, 
sallallahu alejhi ve sellem, rekao: „Pet dnevnih namaza, kao i 
džuma do džume, brišu grijehe počinjene između njih ako se 
čovjek kloni velikih grijeha.“[^15]  

Osman b. Affan, radijallahu anhu, prenosi da je čuo Allahovog 
Poslanika, sallallahu alejhi ve sellem, kako kaže: „Koji god musliman dočeka neki od obaveznih dnevnih namaza, pa na najljepši 
i najpotpuniji način uzme abdest, a zatim skrušeno i na najljepši 
i najpotpuniji način obavi pregibanje u namazu, taj namaz bit 
će mu iskup za prethodno počinjene grijehe pod uvjetom da 
nije učinio neki od velikih grijeha. Ovo važi zauvijek.“[^16]  

**2. Najbolje djelo**  

Ibn Mes’ud, radijallahu anhu, kazuje: „Upitao sam Allahovog 
Poslanika, sallallahu alejhi ve sellem: ‘Koje je od svih djela najbolje?’ ‘Namaz obavljen u propisano vrijeme’, odgovori on. ‘A 
zatim?’ upitah ga, a on reče: ‘Dobročinstvo prema roditeljima.’ 
‘Zatim koje?’ upitah ga opet, a on odgovori: ‘Borba na Allahovom putu.’“[^17]  

**3. Temelj islama**  

Ibn Omer, radijallahu anhu, prenosi da je Allahov Poslanik, 
sallallahu alejhi ve sellem, rekao: „Islam se temelji na pet stvari: 
svjedočenju da nema boga osim Allaha i da je Muhammed 
Njegov poslanik, obavljanju namaza, davanju zekata, obavljanju hadža i postu mjeseca ramazana.“[^18]  

**4. Prva obaveza u islamu nakon izgovaranja šehadeta**  

Muaz, radijallahu anhu, pripovijeda: „Allahov Poslanik, sallallahu alejhi ve sellem, poslao me u Jemen i rekao: ‘Ti odlaziš 
narodu koji je sljedbenik Knjige, pa ih prvo pozovi da posvjedoče da nema boga osim Allaha i da sam ja Allahov poslanik. 
Ako ti se u tome pokore, obavijesti ih da im je Uzvišeni Allah 
kao strogu obavezu propisao pet namaza tokom svakog dana i 
noći. Ako se ti se u tome pokore, obavijesti ih da im je Uzvišeni Allah strogo propisao davanje zekata, koji će se uzimati od 
njihovih bogataša i dijeliti njihovim siromasima. Ako ti se i u 
tome pokore, onda ne diraj ono što je u njihovom imetku najvrednije i dobro se čuvaj dove onoga kome je učinjena nepravda jer između nje i Allaha ne postoji nikakva prepreka.’“[^19]

**5. Namazom čovjek štiti svoj život i imetak**  

Ibn Omer, radijallahu anhu, prenosi da je Allahov Poslanik, 
sallallahu alejhi ve sellem, rekao: „Naređeno mi je da se borim 
protiv ljudi sve dok ne posvjedoče da nema boga osim Allaha 
i da je Muhammed Njegov poslanik, dok ne budu klanjali 
namaz i davali zekat. Ako oni tako postupe, tada im garantujem sigurnost za njihove živote i njihove imetke osim ako se 
ogriješe o propise islama, a njihov konačni obračun pripada 
Uzvišenom Allahu.“[^20]





[^1]: El-Bekare, 42–43.
[^2]: El-Bekare, 109–110.
[^3]: En-Nur, 56.
[^4]:  El-’Ankebut, 45.
[^5]: El-Bekare, 153.
[^6]: El-Džumu’a, 9.
[^7]: En-Nisa, 102–103.
[^8]:  El-Bekare, 277.
[^9]: Et-Tevbe, 11.
[^10]: Hud, 114.
[^11]: Lukman, 4–5.
[^12]: Hadis bilježi Buhari, br. 528, i Muslim, br. 667.
[^13]: Hadis bilježi Muslim, br. 668.
[^14]: Muttefekun alejhi: Buhari, 4.687, i Muslim, 2.763.
[^15]: Hadis bilježi Muslim, br. 233.
[^16]: Hadis bilježi Muslim, br. 228.
[^17]: Muttefekun alejhi: Buhari, br. 527, i Muslim, br. 85.
[^18]: Muttefekun alejhi: Buhari, br. 8, i Muslim, br. 16.
[^19]: Muttefekun alejhi: Buhari, br. 1.496, i Muslim, br. 19.
[^20]: Muttefekun alejhi: Buhari, br. 25, i Muslim, br. 22.
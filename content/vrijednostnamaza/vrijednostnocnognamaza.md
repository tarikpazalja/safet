---
title: 'Vrijednost noćnog namaza'
order: 12
---

Noćni namaz u islamu ima poseban status. Iščitavajući 
životopis Allahovog Poslanika, sallallahu alejhi ve 
sellem, možemo jasno primijetiti da je noćnoj nafili pridavao posebnu pažnju jer ona ostavlja poseban trag na 
klanjača i njegovo srce.  

**Rekao je Uzvišeni Allah:**  

1. „O ti, umotani! – probdij noć, osim maloga dijela; 
polovinu njezinu ili malo manje od nje; ili malo više od 
nje, i izgovaraj Kur’an pažljivo. Mi ćemo ti, doista, teške 
riječi slati – ta ustajanje noću, zaista, jače djeluje i izgovara se jasnije, a ti danju, doista, imaš mnogo posla.“[^1]  

2. „I probdij dio noći u molitvi, to je samo tvoja dužnost; 
Gospodar tvoj će ti na onom svijetu hvale dostojno 
mjesto darovati.“[^2]  

3. „...noću su malo spavali...“[^3]  

*- Najbolji namaz nakon farz-namaza*  

Ebu Hurejre, radijallahu anhu, prenosi da je Allahov Poslanik, sallallahu alejhi ve sellem, rekao: „Najbolji post nakon 
ramazanskog jeste post u Allahovom mjesecu muharremu, 
a najbolji namaz nakon propisanih, farz-namaza jeste noćni 
namaz.“[^4]  

Abdullah b. Amr b. As, radijallahu anhu, prenosi da je Allahov Poslanik, sallallahu alejhi ve sellem, rekao: „Najdraži post 
Allahu jeste Davudov post, a najdraži namaz Mu je Davudov 
namaz. Davud je spavao pola noći, trećinu je provodio u 
namazu, a preostalu šestinu opet spavao; jedan bi dan postio, 
a drugi dan ne bi.“[^5]  

Ibn Mes’ud, radijallahu anhu, prenosi: „Neko je pred Vjerovjesnikom, sallallahu alejhi ve sellem, spomenuo čovjeka koji je prespavao čitavu noć, sve do svanuća, pa je Vjerovjesnik, sallallahu alejhi ve sellem, rekao: ‘Tom se čovjeku 
šejtan pomokrio u uši’ – ili je rekao: ‘U uho’.“[^6]  

*- Razlog vedrine i elana*  

Ebu Hurejre, radijallahu anhu, prenosi da je Allahov Poslanik, sallallahu alejhi ve sellem, rekao: „Kad neko od vas zaspi, 
šejtan mu na potiljku sveže tri čvora i po svakom lupne govoreći: ‘Pred tobom je duga noć, samo ti lezi i spavaj!’ Ako se 
probudi i spomene Uzvišenog Allaha, jedan čvor se odriješi, 
ako uzme abdest, odriješi se i drugi, a ako klanja, odriješi se i 
treći, pa osvane vedar i pun elana, a u suprotnom osvane mrzovoljan i lijen.“[^7]  

Ebu Hurejre, radijallahu anhu, prenosi da je Allahov Poslanik, 
sallallahu alejhi ve sellem, rekao: „Allah se smilovao čovjeku 
koji u noći ustane, pa klanja i probudi i svoju suprugu, a ako 
ona ne htjedne ustati, on joj lice poprska vodom. Allah se smilovao i ženi koja u noći ustane, pa klanja i probudi svog muža, 
a ako on ne htjedne ustati, ona mu vodom poprska lice.“[^8]  

Ebu Hurejre i Ebu Seid, radijallahu anhum, prenose da je Allahov Poslanik, sallallahu alejhi ve sellem, rekao: „Kad čovjek 
u noći probudi svoju porodicu, pa klanjaju dva rekata pojedinačno ili zajedno, takvi budu upisani među one koji Allaha 
često spominju.“[^9]  

Aiša, radijallahu anha, rekla je: „Vjerovjesnik, sallallahu alejhi 
ve sellem, noću bi toliko klanjao da bi mu otekle noge, pa sam 
ga upitala: ‘Allahov Poslaniče, zašto tako postupaš, a tebi su 
već oprošteni propusti koje si počinio i koje ćeš počiniti?’, a on 
reče: ‘A zar da ne budem zahvalni rob?’“[^10]  

Alija, radijallahu anhu, prenosi da je Vjerovjesnik, sallallahu 
alejhi ve sellem, jedne noći došao njemu i Fatimi, radijallahu 
anha, pa ih upitao: „A zar ne klanjate?“[^11]  

*- Svojstven uzoritim vjernicima*  

Salim, sin Abdullaha b. Omera b. Hattaba, radijallahu anhu, 
od svog oca prenosi da je Allahov Poslanik, sallallahu alejhi 
ve sellem, rekao: „Divan li je čovjek Abdullah, još samo kad 
bi klanjao noću!“ Salim dalje kazuje: „Nakon toga Abdullah 
noću nije spavao, osim vrlo malo.“[^12]  

Abdullah b. Amr b. As, radijallahu anhu, prenosi da je Allahov Poslanik, sallallahu alejhi ve sellem, rekao: „O Abdullahu, nemoj biti poput tog i tog čovjeka koji je klanjao noćni 
namaz, a zatim tu praksu zanemario!“[^13]  

*- Razlog ulaska u Džennet*  

Abdullah b. Selam, radijallahu anhu, prenosi da je Vjerovjesnik, sallallahu alejhi ve sellem, rekao: „O ljudi, širite selam, dijelite hranu i klanjajte noću dok drugi ljudi spavaju, pa 
ćete spokojno ući u Džennet!“[^14]  

*- Klanja se dva po dva rekata*  

Ibn Omer, radijallahu anhu, prenosi da je Vjerovjesnik, sallallahu alejhi ve sellem, rekao: „Noćni namaz klanja se dva po 
dva rekata, a kad se pobojiš da će nastupiti zora, klanjaj jedan 
rekat vitra.“[^15]  

Ibn Omer, radijallahu anhu, rekao je: „Vjerovjesnik, sallallahu 
alejhi ve sellem, klanjao bi noćni namaz dva po dva rekata, a završio bi ga jednim rekatom vitr-namaza.“[^16]  

*- Umjerenost između noćnog namaza i spavanja*  

Enes, radijallahu anhu, rekao je: „Allahov Poslanik, sallallahu alejhi ve sellem, ponekad je znao tako dugo ne postiti u 
jednom mjesecu da bismo pomislili da u njemu neće postiti 
nijedan dan, a ponekad bi u nekom mjesecu toliko postio da 
bismo pomislili da u njemu neće prekidati post. Ako si želio, 
mogao si ga vidjeti noću kako klanja, ali si ga isto tako mogao 
vidjeti i kako spava.“[^17]  

*- Poslanik nije klanjao više od jedanaest rekata noćnog namaza*  

Aiša, radijallahu anha, prenosi da bi Allahov Poslanik, sallallahu alejhi ve sellem, klanjao jedanaest rekata noćnog namaza, 
a sedžda koju bi učinio na svakom rekatu, prije nego što bi 
podigao glavu, trajala bi onoliko koliko je nekome od vas potrebno da prouči 50 ajeta. Prije sabahskog farza klanjao bi dva 
rekata sunneta, a zatim bi malo prilegao ispruživši se na desnu 
stranu i tako ostao dok se ne bi pojavio mujezin.[^18]  

Aiša, radijallahu anha, također je rekla: „Allahov Poslanik, sallallahu alejhi ve sellem, ni u ramazanu, a ni mimo njega, ne bi 
klanjao više od jedanaest rekata (noćnog namaza). Klanjao bi 
četiri rekata, a ne pitaj kako su dugi i lijepi bili! Nakon toga 
klanjao bi još četiri, a ne pitaj kako su dugi i lijepi bili! Zatim 
je klanjao tri rekata, a ja ga upitah: ‘Allahov Poslaniče, spavaš li ti prije nego što klanjaš vitr-namaz?’, a on mi odgovori: ‘O 
Aiša, moje oči spavaju, ali srce ne.’“[^19]  

*- Posljednja trećina noći – najbolje vrijeme za noćni namaz*  

Aiša, radijallahu anha, prenosi da bi Vjerovjesnik, sallallahu 
alejhi ve sellem, spavao u prvom dijelu noći, a pred kraj noći 
ustao bi i klanjao.[^20]  

Od Ebu Hurejre, r.a., prenosi se da je Poslanik, sallallahu alejhi ve sellem, rekao: „Svake večeri, u posljednjoj trećini noći, 
naš Gospodar spušta se na dunjalučko nebo i govori: ‘Ko Mi 
dovi, pa da mu se odazovem? Ko od Mene nešto traži, pa da 
mu dadnem? Ko traži oprost, pa da mu oprostim?’“[^21]  

Ibn Mes’ud, radijallahu anhu, kaže: „Jedne noći klanjao sam s 
Vjerovjesnikom, sallallahu alejhi ve sellem, pa je toliko odužio 
stajanje u namazu da sam pomislio učiniti nešto loše.“ Prisutni ga upitaše: „Šta si mislio učiniti?“, a on odgovori: „Mislio 
sam sjesti i ostaviti ga.“[^22]  

*- Dužina Poslanikovog, sallallahu alejhi ve sellem, noćnog namaza*  

Huzejfe, radijallahu anhu, pripovijeda: „Jedne noći klanjao
sam s Vjerovjesnikom, sallallahu alejhi ve sellem, pa je
namaz počeo učenjem sure El-Bekare. Pomislio sam: ‘Učinit
će ruku’ nakon stotinu proučenih ajeta’, ali je nastavio. Tada
sam pomislio: ‘Na dva će rekata proučiti suru’, ali je nastavio.
Pomislio sam: ‘Učinit će ruku’ nakon što je čitavu prouči’, ali
on poče učiti suru En-Nisa i prouči je, pa suru Alu Imran i
prouči je. Učio je tako da se svaki harf raspoznavao. Kad bi
proučio ajet u kojem se slavio Allah, i on bi rekao: ‘Subhanallah!’,
kad bi proučio ajet u kojem se nešto moli, i on bi zamolio,
a kad bi proučio ajet u kojem se utječe Allahu od nečega, i
on bi se utjecao. Potom je učinio ruku’ i počeo govoriti: ‘Subhane
Rabbijel-azim (Neka je slava mom Veličanstvenom Gospodaru!).’
Njegovo pregibanje potrajalo je koliko i stajanje.
Zatim je rekao: ‘Semi’allahu limen hamideh, Rabbena lekelhamd!
(Čuje Allah onoga ko Mu zahvaljuje, Gospodaru naš,
Tebi pripada zahvala!).’ Potom je dugo stajao, približno onoliko
koliko je ostao na ruku’u. Nakon toga učinio je sedždu i
rekao: ‘Subhane Rabbijel-a’la (Neka je slava mom Uzvišenom
Gospodaru!).’ Dužina njegove sedžde bila je približna dužini
njegovog stajanja.“[^23]  

Džabir, radijallahu anhu, kaže: „Allahov Poslanik, sallallahu
alejhi ve sellem, upitan je o tome koji je namaz najbolji, pa je
odgovorio: ‘Onaj u kojem se dugo i skrušeno stoji.’“[^24]  

*- Prilika da naša dova bude primljena*  

Prenosi Ebu Hurejre, radijallahu anhu, da je Allahov Poslanik,
sallallahu alejhi ve sellem, rekao: „Naš Uzvišeni Gospodar
svake večeri spušta se na zemaljsko nebo u posljednjoj trećini
noći i govori: ‘Ko Me moli, pa da mu se odazovem, ko nešto
traži, pa da mu dam, ko od Mene oprosta traži, pa da mu
oprostim?’“[^25]  

Džabir, radijallahu anhu, kaže da je čuo Allahovog Poslanika,
sallallahu alejhi ve sellem, da je rekao: „Zaista u noći postoji
jedan trenutak – ako musliman u njemu zamoli Uzvišenog Allaha
za nešto, bilo da je riječ o nekom dunjalučkom ili ahiretskom
dobru, uistinu će mu to Allah i dati. Taj trenutak postoji
u svakoj noći.“[^26]  

*- Lijepo je početi noćni namaz s dva kratka rekata*  

Ebu Hurejre, radijallahu anhu, prenosi da je Vjerovjesnik, sallallahu
alejhi ve sellem, rekao: „Kad neko od vas ustane u noći
želeći klanjati noćni namaz, neka ga počne s dva kratka rekata.“
[^27]  

Aiša, radijallahu anha, kaže: „Kad bi Allahov Poslanik, sallallahu
alejhi ve sellem, ustao u noći s namjerom da klanja noćni
namaz, počeo bi ga klanjanjem dva kratka rekata.“[^28]  

*- Ko propusti vitr-namaz, klanjat će ga po danu rekat više
od broja koji uobičava klanjati*  

Aiša, radijallahu anha, rekla je: „Kad bi Allahov Poslanik, sallallahu
alejhi ve sellem, zbog bolesti ili nekog drugog razloga
propustio noćni namaz, onda bi u danu klanjao 12 rekata
namaza.“[^29]  

*- Koga nadvlada drijemež, bolje mu je da legne i odmori*  

Aiša, radijallahu anha, prenosi da je Vjerovjesnik, sallallahu
alejhi ve sellem, rekao: „Kad se nekome od vas pridrijema
za vrijeme namaza, neka legne i odspava dok ga drijemež ne
prođe, jer ako budete klanjali dok ste pospani, može se desiti
da će neko od vas sebe vrijeđati umjesto da traži oprost.“[^30]  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Ako neko od vas ustane
noću želeći klanjati noćni namaz, pa prilikom učenja Kur’ana
bude zamuckivao i ne bude znao šta izgovara, neka legne da
odmori.“[^31]  

# Pohvalnost klanjanja teravih-namaza u ramazanu  

Od vremena Allahovog Poslanika, sallallahu alejhi ve
sellem, do današnjeg dana praksa muslimana u cijelom
svijetu tokom ramazana jest obavljanje teravih-
namaza u džematu.  

Više vjerodostojnih hadisa potvrđuje vrijednost ove nafile.  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Ko provede ramazan
klanjajući, vjerujući i nadajući se Allahovoj nagradi, bit će mu
oprošteni prošli grijesi.“[^32]  

Kada su ashabi nakon zajedničkog teravih-namaza zatražili od
Poslanika, sallallahu alejhi ve sellem, da im klanja i ostatak
noći, on je odgovorio: „Onome ko klanja (teravih-namaz) u
potpunosti s imamom sve dok on ne završi bit će upisana nagrada
kao da je klanjao cijelu noć.“[^33]



[^1]:  El-Muzzemmil, 1–7.
[^2]: El-Isra, 79.
[^3]: Ez-Zarijat, 17.
[^4]: Hadis bilježi Muslim, br. 1.163.
[^5]: Muttefekun alejhi: Buhari, br. 1.979, i Muslim, br. 1.159.
[^6]: Muttefekun alejhi: Buhari, br. 1.144, i Muslim, br. 774
[^7]: Muttefekun alejhi: Buhari, br. 1.142, i Muslim, br. 776.
[^8]: Hadis bilježi Ebu Davud, br. 1.308, s vjerodostojnim lancem prenosilaca. Šejh Albani ocijenio ga je vjerodostojnim. Pogledati: Sahih Ebu Davud (El-Umm), 5/51, br. 1.181.
[^9]: Hadis bilježi Ebu Davud, br. 1.309, s vjerodostojnim lancem prenosilaca. Šejh Albani ocijenio ga je vjerodostojnim. Pogledati: Sahih Ebu Davud (El-Umm), 5/52, br. 1.182.
[^10]: Muttefekun alejhi: Buhari, br. 4.837, i Muslim, br. 2.820.
[^11]: Muttefekun alejhi: Buhari, br. 1.127, i Muslim, br. 775.
[^12]: Muttefekun alejhi: Buhari, br. 3.739, i Muslim, br. 2.479.
[^13]: Muttefekun alejhi: Buhari, br. 1.152, i Muslim, br. 1.159.
[^14]: Hadis bilježi Tirmizi, br. 2.487, koji kaže da je hasen-sahih. Šejh Albani ocijenio ga je vjerodostojnim. Pogledati: El-Irva’, 3/239, br. 777.
[^15]: Muttefekun alejhi: Buhari, br. 1.137, i Muslim, br. 749.
[^16]:  Muttefekun alejhi: Buhari, br. 995, i Muslim, br. 749.
[^17]: Hadis bilježi Buhari, br. 1.972.
[^18]: Hadis bilježi Buhari, br. 1123.
[^19]: Muttefekun alejhi: Buhari, br. 1.147, i Muslim, br. 738.
[^20]: Muttefekun alejhi: Buhari, br. 1.146, i Muslim, br. 739.
[^21]: Buhari, br. 1.145 i Muslim, br. 758
[^22]: Muttefekun alejhi: Buhari, br. 1.135, i Muslim, br. 773.
[^23]: Hadis bilježi Muslim, br. 772.
[^24]: Hadis bilježi Muslim, br. 756.
[^25]: Hadis bilježe Buhari, br. 1.145, i Muslim, br. 758.
[^26]: Hadis bilježi Muslim, br. 757
[^27]: Hadis bilježi Muslim, br. 768.
[^28]: Hadis bilježi Muslim, br. 767.
[^29]: Hadis bilježi Muslim, br. 746.
[^30]: Muttefekun alejhi: Buhari, br. 212, i Muslim, br. 786.  
[^31]: Hadis bilježi Muslim, br. 787.
[^32]: Muttefekun alejhi: Buhari, br. 2.008, i Muslim, br. 759.
[^33]: Hadis bilježi Tirmizi, br. 806. Šejh Albani ocijenio ga je vjerodostojnim. Pogledati:
Salatu-teravih, 15.
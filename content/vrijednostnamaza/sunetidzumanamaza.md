---
title: 'Sunneti džuma-namaza'
order: 10
---

Osobi koja dođe na džumu, prije nego što sjedne u džamiji, 
bez obzira na to kad je došla, propisano je da klanja dva rekata (tehijjetul-mesdžid), potom, ako ima volje, može klanjati 
opću nafilu sve dok imam ne počne s hutbom.  

A kad je riječ o dobrovoljnom namazu nakon džume, vjerodostojne predaje potvrđuju da se mogu klanjati dva ili četiri 
rekata, dok ponavljanje podne-namaza nakon džume nema 
nikakvo utemeljenje u sunnetu Allahovog Poslanika.  

Ebu Hurejre, radijallahu anhu, prenosi da je Allahov Poslanik, sallallahu alejhi ve sellem, rekao: „Kad neko od vas klanja 
džuma-namaz, neka nakon njega klanja četiri rekata nafile.“[^1]  

Ibn Omer, radijallahu anhu, prenosi da Vjerovjesnik, sallallahu alejhi ve sellem, nakon džumanskog farza ne bi klanjao nafilu sve dok ne bi došao kući, pa bi onda klanjao dva rekata.[^2]  

Određen broj učenjaka pokušao je razriješiti prividnu koliziju 
između ova dva hadisa, pa su rekli da se hadis Ebu Hurejre, 
radijallahu anhu, odnosi na onoga ko će sunnet nakon džuma-namaza klanjati u džamiji, dok se hadis Ibn Omera, radijallahu anhu, odnosi na onoga ko će ga klanjati kod kuće.  

Treba naglasiti da je bilo učenjaka koji su ova dva hadisa shvatili 
na način da insan ima dvije mogućnosti kako da klanja nafilu 
nakon džume, pa može klanjati dva ili četiri rekata, bez obzira 
na to hoće li to biti u kući ili u džamiji.

[^1]: Hadis bilježi Muslim, br. 881.
[^2]:  Hadis bilježi Muslim, br. 882. 
---
title: "Grijeh ostavljača namaza"
order: 3
---

# Grijeh ostavljača namaza  

Nakon što smo vidjeli kolike nagrade očekuju onoga ko 
bude redovno obavljao pet propisanih namaza, smatram da je bitno spomenuti i drugu stranu medalje, 
tj. kako islam gleda na ostavljača namaza.  

Islamski učenjaci pisali su zasebna djela u kojima su detaljno 
obrađivali propise koji se odnose na onoga ko ostavlja namaz, 
što ukazuje na bitnost ovog pitanja. S druge strane, gotovo 
da ne postoji knjiga iz oblasti fikha, hadiska zbirka ili tefsir 
Kur’ana Časnog a da se u jednom od poglavlja ne spominje 
pitanje ostavljanja namaza.  

Mnogo je muslimana koji ostavljaju namaz, nesvjesni da je to 
jedan od najvećih grijeha koje mogu učiniti. Ostaviti namaz 
teži je grijeh od ubistva, konzumiranja alkohola i svinjetine, 
bluda/prostitucije, krađe i slično.  

Ibn Kajjim je rekao: „Muslimani se ne razilaze u vezi s time 
da je namjerno izostavljanje obaveznih, farz-namaza, toliko 
da prođe namasko vrijeme, jedan od najvećih grijeha i da je 
ostavljanje namaza veći grijeh od ubistva, bespravnog uzimanja imetka, bluda, krađe, pijenja alkohola, te da se počinilac 
tog grijeha izlaže Allahovoj kazni i srdžbi i na dunjaluku i na 
ahiretu.“[^1]  

# Kur’anski ajeti o grijehu ostavljanja namaza  

**Uzvišeni Allah kaže:**
1. „Svaki čovjek je odgovoran za ono što je radio, osim sretnika, oni će se u džennetskim baščama raspitivati o nevjernicima: ‘Šta vas je u Sekar dovelo?’ ‘Nismo’, reći će, ‘bili od onih 
koji su molitvu obavljali i od onih koji su siromahe hranili, i 
u besposlice smo se sa besposlenjacima upuštali, i Sudnji dan 
smo poricali, sve dok nam smrt nije došla.’“[^2]  



2. „To su ti vjerovjesnici koje je Allah milošću Svojom obasuo, 
potomci Ademovi i onih koje smo s Nuhom nosili, i potomci 
Ibrahimovi i Israilovi, i onih koje smo uputili i odabrali. Kada bi im 
se ajeti Milostivog čitali, oni bi licem na tle padali i plakali. A njih smijeniše zli potomci, koji molitvu napustiše i za požudama pođoše; oni će 
sigurno zlo proći.“[^3]  



3. „Pazi! Kada duša dopre do ključnih kosti, i vikne se: ‘Ima li učača 
rukje / ljekara?’ i on se uvjeri da je to čas rastanka i noga se uz nogu 
savije, toga dana će Gospodaru tvome priveden biti: ‘Nije vjerovao, nije 
molitvu obavljao, nego je poricao i leđa okretao, a onda svojima bahato 
odlazio.’ Teško tebi! Teško tebi! I još jednom: Teško tebi! Teško tebi!“[^4]  



# Hadisi o veličini grijeha ostavljanja namaza  

1. Džabir, radijallahu anhu, prenosi da je Allahov Poslanik, sallallahu alejhi ve sellem, rekao: „Zaista je između 
čovjeka i širka i nevjerstva ostavljanje namaza.“[^5]  



2. Enes, radijallahu anhu, prenosi da je Allahov Poslanik, 
sallallahu alejhi ve sellem, rekao: „Između roba i širka 
ne postoji ništa drugo osim ostavljanja namaza, pa ko 
ga ostavi, počinio je širk.“[^6]  



3. Ibn Omer, radijallahu anhu, prenosi da je Allahov Poslanik, sallallahu alejhi ve sellem, rekao: „Onaj ko propusti ikindijski namaz kao da je izgubio svoju porodicu 
i imetak.“[^7]  



4. Abdullah b. Šekik el-Ukajli kazuje: „Ashabi Allahovog 
Poslanika, sallallahu alejhi ve sellem, nisu smatrali da je 
ostavljanje bilo kojeg djela nevjerstvo osim ostavljanja 
namaza.“[^8]  



5. Ebu Umame el-Bahili prenosi da je Allahov Poslanik, 
sallallahu alejhi ve sellem, rekao: „Odrješivat će se veze 
/ karike islama, jedna po jedna, pa kad god se odriješi 
jedna, ljudi će se prihvatiti za onu koja slijedi. Prva veza 
koja će se odvezati je suđenje po Allahovom zakonu, a 
posljednja namaz.“[^9]  



6. Ebu Derda, radijallahu anhu, kazuje: „Moj prisni prijatelj (Poslanik) oporučio mi je da ne činim širk Allahu – da Mu nikoga ne smatram ravnim ni u čemu, pa 
čak ni kad bih bio iskomadan ili spaljen, da svjesno ne 
izostavljam propisane, farz-namaze, jer onaj koji to učini kod Allaha nema nikakvo obećanje da će ga čuvati i 
štititi, i da ne pijem alkohol jer je on zaista ključ svakog 
zla.“[^10]  



7. Ubade b. Samit, radijallahu anhu, prenosi da je čuo Allahovog Poslanika, sallallahu alejhi ve sellem, da kaže: 
„Allah je ljudima propisao pet namaza, pa ko dođe s njima i nije ništa od njih izostavio, ima od Allaha obećanje 
da će ga uvesti u Džennet, a ko ne dođe s njima, nema 
kod Allaha obećanje: ako htjedne, kaznit će ga, a ako 
bude htio, uvest će ga u Džennet.“[^11]  



Ovo su samo neki argumenti koji ukazuju na to da je ostavljanje namaza jedan od najvećih grijeha. Na osnovu ovoga dio 
islamskih učenjaka smatrao je svjesno ostavljanje samo jednog 
namaza djelom koje izvodi iz islama. Stoga bi vjernik i vjernica 
trebali paziti na svoj namaz i ne dopustiti da ga iz bilo kojeg 
razloga propuste kako se citirani argumenti ne bi odnosili na 
njih.  

Ibn Kajjim kaže: „Muslimani se ne razilaze u tome da je namjerno izostavljanje obaveznih, farz-namaza, toliko da prođe 
namasko vrijeme, jedan od najvećih grijeha, te da je grijeh ostavljanja namaza veći od ubistva, bespravnog uzimanja imetka, bluda, krađe, pijenja alkohola, te da se počinilac tog grijeha 
izlaže Allahovoj kazni i srdžbi i na dunjaluku i na ahiretu.“[^12]  

# Stav islamskih učenjaka prema onome ko ostavi namaz  

U knjigama hanefijskog mezheba često se nakon konstatacije da je ostavljanje namaza veliki grijeh i da je 
takva osoba fasik (grešnik) govori o tome kako se tretira osoba koja namjerno iz nemara ostavlja namaz.  


U mnogim knjigama hanefijskog mezheba spominju se kazneno-popravne mjere koje vlasti preduzimaju vezano za osobu 
koja namjerno iz nemara ostavlja namaz.
Rekli su hanefijski učenjaci: „Ako bi namjerno iz nemara ostavio namaz, udara se žestokim udarcima sve dok mu ne poteče krv.“[^13]  


U drugim knjigama spominje se da se ostavljač namaza zatvara u zatvor dok ne počne klanjati.  


Treba napomenuti, za one koji pomisle da je hanefijski mezheb žestok i strog u vezi s ovim pitanjem, da je taj mezheb 
ustvari najliberalniji.  


Bez sumnje, to je pokazatelj koje mjesto u islamu zauzima 
namaz.  






[^1]: Es-salatu ve ahkamu tarikiha, str. 31.
[^2]: El-Muddessir, 38–47.
[^3]: Merjem, 58–59.
[^4]: El-Kijame, 26–35.
[^5]: Hadis bilježi Muslim, br. 82.
[^6]: Hadis bilježi Ibn Madže, br. 1.080. Šejh Albani ocijenio ga je vjerodostojnim. Pogledati: 
Sahih sunen Ibn Madže, 3/80, br. 1.080.
[^7]: Hadis bilježi Muslim, br. 626.
[^8]:  Hadis bilježi Tirmizi, broj predaje: 2.622. Šejh Albani ocijenio ju je vjerodostojnom. 
Pogledati: Sahih sunen et-Tirmizi, 6/122, br. 2.622.
[^9]: Hadis bilježi Ahmed, br. 22.160. Šejh Albani ocijenio ga je vjerodostojnim. 
Pogledati: Sahihul-džami’ es-sagir, 2/905, br. 5.075
[^10]: Hadis bilježi Ibn Madže, br. 4.034, a šejh Albani ocijenio je da je hasen (dobar). Pogledati: 
El-Miškat, 1/183, br. 580; Sahih et-Tergib, 1/367, br. 567.
[^11]: Hadis bilježi Ebu Davud, br. 1.420. Šejh Albani ocijenio ga je vjerodostojnim. Pogledati: 
Sahih Ebu Davud (El-Umm), 5/161, br. 1.276.
[^12]: Es-salatu ve ahkamu tarikiha, str. 31.
[^13]: Pogledati: Ed-Durar, 1/124; Meraki el-felah, 1/138; Nurul-idah, 1/76; Hašijetu et-tahtavi ala 
meraki el-felah, 1/373.

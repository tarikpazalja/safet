---
title: 'Vrijednost odlaska u džamiju'
order: 14
---
  

  U islamu se odlazak u džamiju radi obavljanja zajedničkog namaza
smatra ibadetom za koji su obećane mnoge nagrade. Spomenut
ćemo nekoliko hadisa o toj temi.  

Ebu Hurejre, radijallahu anhu, prenosi da je Vjerovjesnik, sallallahu alejhi
ve sellem, rekao: „Ko god ujutro ili navečer ode u džamiju, Allah mu
pripremi mjesto u Džennetu, i to svaki put kad ujutro ili navečer ode u
džamiju.“[^1]  

Također prenosi da je Vjerovjesnik, sallallahu alejhi ve sellem, rekao:
„Onome ko uzme abdest u svojoj kući, a zatim se zaputi u neku od Allahovih
kuća kako bi u njoj obavio jednu od Allahovih strogih naredbi, s
jednim korakom koji napravi briše se po jedno loše djelo, a s drugim mu
se podiže stepen.“[^2]  

Ubejj b. Ka’b, radijallahu anhu, pripovijeda: „Među ensarijama je bio
neki čovjek koji nikad nije izostavljao namaz u džamiji, a nisam poznavao
nikoga čija je kuća bila udaljenija od nje. Neko mu reče: ‘Šta misliš o
tome da kupiš magarca, pa da ga na putu do džamije jašeš po pomrčini
i velikim vrućinama?’, a on odgovori: ‘Ne bih volio da mi je kuća uz
samu džamiju. Uistinu želim da mi se pišu koraci koje napravim idući
u džamiju i vraćajući se svojoj porodici.’ Na ove njegove riječi Allahov
Poslanik, sallallahu alejhi ve sellem, reče: ‘Uistinu će ti Allah dati sve to što
očekuješ.’“[^3]  

Džabir, radijallahu anhu, kaže: „Parcele oko džamije postale su slobodne,
pa su se pripadnici plemena Benu Selima željeli preseliti u blizinu džamije.
Kad je Vjerovjesnik, sallallahu alejhi ve sellem, saznao za njihovu namjeru,
rekao im je: ‘Do mene je došla vijest da se želite preseliti blizu džamije.’
‘Da, to smo imali namjeru učiniti, Allahov Poslaniče’, odgovoriše oni. Na
to im on reče: ‘O pripadnici plemena Benu Selima, ne napuštajte svoje
kuće jer sve dok stanujete u njima, pisat će vam se nagrade za korake koje
napravite od njih do džamije!“[^4]  

Ebu Musa el-Eš’ari, radijallahu anhu, prenosi da je Allahov Poslanik, sallallahu
alejhi ve sellem, rekao: „Najveću nagradu za obavljanje namaza
ima čovjek koji, dolazeći na namaz u džamiju, najduže pješači, a potom
onaj koji pješači nešto kraće od njega. Onaj ko iščekuje namaz kako bi ga
klanjao za imamom ima veću nagradu od onoga koji klanja, pa zaspi.“[^5]  

Od Burejde, radijallahu anhu, prenosi se da je Vjerovjesnik, sallallahu alejhi
ve sellem, rekao: „One koji po noćnim tminama hode do džamija
obradujte potpunom svjetlošću na Sudnjem danu.“[^6]  

Ebu Hurejre, radijallahu anhu, prenosi da je Allahov Poslanik, sallallahu
alejhi ve sellem, rekao: „Hoćete li da vas uputim na ono čime će vam
Allah pobrisati grijehe i povećati vaše stepene u Džennetu?“ „Svakako,
Allahov Poslaniče“, odgovoriše. Poslanik, sallallahu alejhi ve sellem, tada
reče: „Temeljito i potpuno uzimanje abdesta u teškim uvjetima, mnogo
koraka do džamije i iščekivanje novog namaza nakon tek obavljenog
namaza, to vam je istinski ribat, to vam je istinski ribat!“[^7]  

# Vrijednost iščekivanja namaza  

Osobi koja u džamiji obavi namaz u džematu, a potom
ostane u njoj iščekujući sljedeći, Allahov Poslanik, sallallahu
alejhi ve sellem, obećao je velike nagrade. Veliki je broj
ljudi koji nisu čuli za ovaj ibadet, koji se može veoma lahko
izvršiti, pogotovo kad je riječ o iščekivanju jacije nakon akšama,
naročito u zimskom periodu.  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Meleci donose salavat na
nekoga od vas sve dok se nalazi na mjestu na kojem je obavio
namaz i sve tako dok ne izgubi abdest. Govore: ‘Gospodaru,
oprosti mu! Gospodaru, smiluj mu se!’“[^8]  

Od Enesa, radijallahu anhu, prenosi se da je Allahov Poslanik,
sallallahu alejhi ve sellem, jednom prilikom odgodio obavljanje
jacijskog namaza sve do pola noći, pa nakon što je klanjao,
okrenuo se prema nama i rekao: „Neki su već klanjali jaciju,
a zatim legli, a sve vrijeme dok ste vi čekali da ga klanjate bili
ste u namazu.“[^9]



[^1]: Muttefekun alejhi: Buhari, br. 662, i Muslim, br. 669.
[^2]: Hadis bilježi Muslim, br. 666.
[^3]: Hadis bilježi Muslim, br. 663.
[^4]: Hadis bilježi Muslim, br. 665.
[^5]: Muttefekun alejhi: Buhari, br. 651, i Muslim, br. 662.
[^6]: Hadis bilježe Ebu Davud, br. 561, i Tirmizi, br. 223. Šejh Albani ocijenio ga je vjerodostojnim.
Pogledati: Sahih Ebu Davud (El-Umm), 3/88, br. 570.
[^7]: Hadis bilježi Muslim, br. 251.
[^8]: Hadis bilježi Buhari, br. 659.
[^9]: Hadis bilježi Buhari, br. 572.
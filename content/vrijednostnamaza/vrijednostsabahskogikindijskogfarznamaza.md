---
title: "Vrijednost sabahskog i ikindijskog farz-namaza"
order: 4
---

# Vrijednost sabahskog i ikindijskog farz-namaza  

Allahov Poslanik, sallallahu alejhi ve sellem, u više hadisa posebno je spomenuo bitnost sabahskog i ikindijskog namaza, što nedvosmisleno ukazuje na njihovu 
posebnost.  

To ne isključuje obaveznost ostalih dnevnih farz-namaza zbog 
mnoštva drugih argumenata koji obavezuju insana na klanjanje svih pet vakata, ali je sigurno pokazatelj odlike ova dva 
namaza naspram ostalih.  

**1. Kontinuirano klanjanje sabahskog i ikindijskog namaza put je ka Džennetu**  

Ebu Musa, radijallahu anhu, prenosi da je Allahov Poslanik, 
sallallahu alejhi ve sellem, rekao. „Ko klanja sabah i ikindiju, 
ući će u Džennet.“[^1]  

Ebu Zuhejr Umara b. Ruejba, radijallahu anhu, prenosi da je 
čuo Allahovog Poslanika, sallallahu alejhi ve sellem, kako kaže: 
„U Vatru neće ući onaj ko je klanjao namaz prije izlaska i prije 
zalaska Sunca.“ Misli se na sabah i ikindiju.[^2]  

Ebu Hurejre, radijallahu anhu, prenosi da je Allahov Poslanik, sallallahu alejhi ve sellem, rekao: „U bdijenju nad vama naizmjenično se smjenjuju meleci dana i meleci noći, a sastaju 
se na sabahskom i ikindijskom namazu. Zatim se oni koji su 
kod vas noćili uzdižu ka nebu, pa ih Allah, koji najbolje zna 
šta je i kako bilo, pita: ‘U kakvom ste stanju ostavili Moje 
robove?’, a oni odgovaraju: ‘Ostavili smo ih kako klanjaju, a i 
zatekli smo ih kako klanjaju.’“[^3]  

Džerir b. Abdullah el-Bedželi, radijallahu anhu, kazuje: „Bili 
smo kod Vjerovjesnika, sallallahu alejhi ve sellem, pa on pogleda u Mjesec, a bila je noć punog Mjeseca, i reče: ‘Vi ćete 
uistinu vidjeti svoga Gospodara kao što sada vidite ovaj Mjesec 
i dok Ga budete gledali, nećete osjetiti nikakvu poteškoću, pa 
ako ikako možete, nastojte da ne budete spriječeni u obavljanju namaza prije izlaska i zalaska Sunca, nego ih klanjajte.’“[^4]  

**2. Opasnost izostavljanja ikindije**  

Burejda, radijallahu anhu, prenosi da je Allahov Poslanik, sallallahu alejhi ve sellem, rekao: „Upropaštena su djela onome 
ko izostavi ikindiju.“[^5]  

# Podsticanje na obavljanje sabahskog i jacijskog namaza u džematu  

Hadisi Allahovog Poslanika, sallallahu alejhi ve sellem, ukazuju nam na posebno mjesto i nagradu za obavljanje sabahskog 
i jacijskog namaza u džematu. Razlog je jednostavan: to su 
dva namaza u vremenu kada ljudi borave u svojim kućama i u 
kojem se odmaraju.  

**1. Ko klanja sabah i jaciju u džematu, 
kao da je ibadetio cijelu noć**  

Osman b. Affan, radijallahu anhu, kazuje da je čuo Allahovog 
Poslanika, sallallahu alejhi ve sellem, da je rekao: „Ko klanja 
jaciju u džematu, kao da je klanjao pola noći, a ko i sabah 
klanja u džematu, kao da je klanjao čitavu noć.“[^6]  

U verziji koju bilježi Tirmizi, a prenosi je od Osmana b. Affana, radijallahu anhu, navodi se da je Allahov Poslanik, sallallahu alejhi ve sellem, rekao: „Ko bude prisustvovao jaciji u 
džematu, ima nagradu kao da je u namazu probdio pola noći, 
a ko i jaciju i sabah klanja u džematu, kao da je čitavu noć 
probdio u namazu.“[^7]  

**2. Kad bi ljudi znali nagradu sabaha i jacije u džematu, dolazili bi na njih pa makar pužući**  

Ebu Hurejre, radijallahu anhu, prenosi da je Allahov Poslanik, 
sallallahu alejhi ve sellem, rekao: „Kad bi ljudi znali kakve ih 
nagrade očekuju za jaciju i sabah, dolazili bi na njih pa makar 
pužući.“[^8]  

**3. Najteži namaz licemjerima**  

Ebu Hurejre, radijallahu anhu, prenosi da je Allahov Poslanik, sallallahu alejhi ve sellem, rekao: „Za licemjere nema težih 
namaza od sabahskog i jacijskog, a kad bi samo znali šta se u 
njima nalazi i kakve ih nagrade čekaju za to, dolazili bi na njih 
pa makar pužući.“[^9]

[^1]: Muttefekun alejhi: Buhari, br. 574, i Muslim, br. 635.
[^2]: Hadis bilježi Muslim, br. 634.
[^3]: Muttefekun alejhi: Buhari, br. 555, i Muslim, br. 632.
[^4]: Muttefekun alejhi: Buhari, br. 573, i Muslim, br. 633.
[^5]: Hadis bilježi Buhari, br. 553.
[^6]: Hadis bilježi Muslim, br. 656.
[^7]: Hadis bilježi Tirmizi, br. 221, koji kaže da je hasen-sahih. Šejh Albani ocijenio ga je vjerodostojnim. Pogledati: Sahih Ebu Davud (El-Umm), 3/79, br. 564.
[^8]: Muttefekun alejhi: Buhari, br. 654, i Muslim, br. 437.
[^9]: Muttefekun alejhi: Buhari, br. 657, i Muslim, br. 437.
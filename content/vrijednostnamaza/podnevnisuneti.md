---
title: 'Podnevni sunneti'
order: 6
---

# Podnevni sunneti

Kad je riječ o dobrovoljnim namazima koji se klanjaju 
uz podnevni farz, postoji više vjerodostojnih predaja 
koje nam ukazuju na to da postoji nekoliko varijanti 
njihovog klanjanja:  

- *dva rekata prije farza i dva poslije*
- *četiri rekata prije farza i dva poslije (varijanta 12 rekata 
potvrđenih sunneta)*
- *četiri rekata prije farza i četiri poslije*  

Ibn Omer, radijallahu anhu, kaže: „Klanjao sam s Allahovim 
Poslanikom, sallallahu alejhi ve sellem, dva rekata prije i dva 
rekata nakon podnevnog farz-namaza.“[^1]  

Aiša, radijallahu anha, prenosi da Vjerovjesnik, sallallahu alejhi ve sellem, nije izostavljao četiri rekata prije podnevnog farza.[^2]  

Aiša, radijallahu anha, rekla je: „Vjerovjesnik, sallallahu alejhi ve sellem, u mojoj bi kući, prije podne-namaza, klanjao četiri 
rekata sunneta, a nakon toga bi otišao da ljudima predvodi 
podne-namaz, a potom bi se vratio i opet klanjao dva rekata. 
Isto tako, ljudima bi predvodio akšam-namaz, nakon čega bi 
se vratio i u mojoj kući klanjao dva rekata sunneta. Predvodio 
bi ljudima i jacijski namaz, pa bi ušao u moju kuću i klanjao 
dva rekata sunneta.“[^3]  

Ummu Habiba, radijallahu anha, prenosi da je Allahov Poslanik, sallallahu alejhi ve sellem, rekao: „Allah je džehennemskoj 
vatri zabranio onoga ko ustrajno bude klanjao četiri rekata 
sunneta prije i četiri rekata poslije podnevnog farza.“[^4]  

Abdullah b. Saib, radijallahu anhu, prenosi da je Allahov Poslanik, sallallahu alejhi ve sellem, nakon što je Sunce prešlo 
polovinu neba, klanjao četiri rekata sunneta prije podnevnog 
farza, a zatim rekao: „To je vrijeme u kojem se otvaraju nebeske kapije, pa volim da mi se u tom trenutku uzdignu dobra 
djela.“[^5]  

Aiša, radijallahu anha, prenosi da bi Vjerovjesnik, sallallahu 
alejhi ve sellem, klanjao četiri rekata sunneta nakon podnevnog farza ako ih ne bi klanjao prije.[^6]



[^1]: Muttefekun alejhi: Buhari, br. 1.169, i Muslim, br. 729.
[^2]: Hadis bilježi Buhari, br. 1.182.
[^3]: Hadis bilježi Muslim, br. 730.
[^4]: Hadis bilježi Ebu Davud, br. 1.269, i Tirmizi, br. br. 427, koji kaže da je hasen-sahih. Šejh 
Albani ocijenio ga je vjerodostojnim. Pogledati: Sahih Ebu Davud (El-Umm), 5/9, br. 1.152.
[^5]:  Hadis bilježi Tirmizi, 478, koji kaže da je hasen. Šejh Albani ocijenio ga je vjerodostojnim. 
Pogledaj: El-Miškat, 1/367, br. 1.169.
[^6]: Hadis bilježi Tirmizi, br. 426, koji kaže da je hasen. Šejh Albani ocijenio je ovu predaju 
dobrom (hasen). Pogledati: Sahih Sunen et-Tirmizi, br. 426.
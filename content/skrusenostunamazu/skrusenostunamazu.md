---
title: "Skrušenost u namazu"
order: 1
---

Skrušenost u namazu je srž namaza. Zato smo u ovoj knjizi
posebno poglavlje posvetili ovoj temi, uzimajući u obzir
da se na našem govornom području malo pažnje posvećuje
skrušenosti.  

Žalosno je stanje muslimana koji se toliko raspravljaju o nekim
„sporednim“ stvarima u namazu, kao što je dizanje i mjesto
vezivanja ruku, izgovaranje amin nakon proučene Fatihe, pomjeranje
prsta na tešehudu, a sve to su pohvalni postupci u namazu,
a istovremeno ćete ih veoma rijetko ili nikako vidjeti da
plaču u namazu i govore o skrušenosti i tragovima koje obavljanje
namaza treba ostaviti na čovjeka i njegove svakodnevne
postupke.  

Koliko mjesto zauzima skrušenost u namazu govori činjenica
da su učenjaci ummeta pisali zasebna djela o tome. Imam Ibnul-
Kajjim veliku pažnju u svojim djelima posvećivao je upravo
skrušenosti u namazu. Čuveni učenjak hanbelijske pravne škole
Ibn Redžep napisao je zasebnu studiju na ovu temu. Jedan od
učenjaka savremenog doba Se’id el-Kahtani, autor čuvene knjige
Hisnul-muslim, napisao je opsežnu studiju o skrušenosti u
namazu El-Hušu’ fis-sala (Skrušenost u namazu), koja je štampana
na više od 400 stranica, što ukazuje na opširnost i važnost
ove tematike. Također, poznati savremeni alim Muhammed Salih
el-Munedžid nekada davno je objavio veoma korisnu brošuru
Trideset i tri načina za skrušeno obavljanje namaza. Spomenute
i mnoge druge knjige te lično iskustvo bit će glavni izvor
koji ćemo koristiti za obradu ove teme.  

**U ovom poglavlju ćemo govoriti o:**  

- Definiciji skrušenosti  

- Propisu skrušenosti u namazu  

- Vrijednosti skrušenog obavljanja namaza i mjestu
skrušenosti u islamu  

- Koristima koje proizlaze iz skrušenosti  

- Upozorenju na ostavljanje skrušenosti u namazu  

- Skrušenosti Allahovog Poslanika u namazu  

- Načinima i metodama povećavanja skrušenosti u namazu  

# Definicija skrušenosti  

Islamski učenjaci na razne su načine definisali skrušenost, što
bi se moglo sažeti u definiciju: „Skrušenost je prisutnost i
strahopoštovanje ljudskog srca tokom obavljanja nekog ibadeta
Uzvišenom Allahu.“[^1]  

Kazao je Ibn Redžeb: „Osnova skrušenosti je mehko i blago
srce, smirenost i pokornost, poniznost i žudnja. Pa kada srce
bude skrušeno, u tome ga slijede svi ostali organi, jer sve slijedi
srce.“[^2]  

Iz spomenutog se može zaključiti da je osnova skrušenosti
ljudsko srce, a da su tragovi toga vidni na ostalim organima.  

Kazao je Ibnul-Kajjim: „Poznavaoci imaju jednoglasan stav da
je mjesto skrušenosti u srcu, a da se njegovi plodovi vide na
ekstremitetima.“[^3]  

# Propis skrušenosti u namazu  

O važnosti skrušenosti u namazu govori činjenica da ju je
dio velikih učenjaka ummeta smatrao obavezom. Mnogo
je argumenata koje su spomenuli u prilog tome, a koji ukazuju
na to da je skrušenost u namazu vadžib/obaveza te da bi
se klanjač trebao maksimalno potruditi da ga obavlja sa što
većom koncentracijom i skrušenošću.  

Kazao je Uzvišeni Allah: „Pomozite sebi strpljenjem i molitvom,
a to je, zaista, teško, osim skrušenima, koji su uvjereni
da će pred Gospodara svoga stati i da će se Njemu vratiti.“[^4]  

Govoreći o ovom propisu, Ibn Tejmijje citirao je ovaj kur’anski
ajet kao dokaz da je skrušenost u namazu obaveza, pa je kazao:
„Iz ovoga proizlazi kuđenje onih koji nisu skrušeni u namazu
(...), a ako su pokuđeni oni koji nisu skrušeni, to znači da je
skrušenost u namazu obaveza.“[^5]  

To što su kazali da je skrušenost u namazu obaveza i da bi se
klanjač trebao dobro potruditi da ga obavi što skrušenije –
to ne znači da je namaz obavljen u nemaru i bez skrušenosti
neispravan. Prema preferirajućem mišljenju, takav namaz je
validan, ali je izostanak skrušenosti uzrokovao umanjivanje
nagrade. Identičan je propis s osobom koja tokom posta čini
određene grijehe, pa mu to umanjuje nagradu, ali je post u osnovi validan i ne treba ga ponavljati.  

Od Ebu Hurejre, r.a., prenosi se da je Allahov Poslanik, sallallahu
alejhi ve sellem, kazao: „Koliko je postača koji od svoga
posta imaju samo gladovanje i koliko je klanjača koji od svoga
namaza imaju samo budnost i stajanje.“[^6]  

Komentarišući hadise ovog poglavlja, El-Munavi je kazao: „To
znači da neće imati nagradu, jer je izgubio uvjet postizanja
nagrade kao što su iskrenost ili skrušenost.“[^7]  

Ibnul-Kajjim je, govoreći o propisu namaza osobe koja većinu
namaza ne bude skrušena, spomenuo da postoje dva stava
među islamskim učenjacima: jedni su smatrali da mu je obaveza
ponoviti namaz, a drugi da mu je time umanjena nagrada,
ali da je namaz ispravan i da mu nije obaveza da ga ponavlja,
pa je i on odabrao i preferirao taj stav, dodavši da su dokazi
prve grupe učenjaka također jaki.[^8]  

**Vrijednost skrušenog obavljanja namaza i mjesto skrušenosti
u islamu**  

Vjernik bi trebao poznavati vrijednosti koje proizlaze iz skrušeno
obavljenog namaza, jer će na taj način u svome srcu pobuditi
htijenje da postigne nagradu.  

**1. Skrušeno obavljanje namaza, u kojem se insan ne
prepusti šejtanskom došaptavanju, razlog je oprosta
grijeha**  

Bilježi se od Osmana, r.a., kako je tražio da mu se donese voda
za abdest, potom ju je po rukama polio tri puta, pa ih je oprao.
Zatim je desnom rukom zahvatio vode iz posude i oprao usta
i nos. Nakon toga je tri puta oprao lice, tri puta ruke do iza
lakata, jednom potrao glavu te obje noge oprao do članaka
tri puta. Zatim je rekao: „Vidio sam Vjerovjesnika, sallallahu
alejhi ve sellem, kako se ovako abdesti i kaže: ‘Ko se ovako abdesti,
a onda klanja dva rekata, ne prepuštajući se šejtanskom
došaptavanju, bit će mu oprošteni prijašnji grijesi.’”[^9]  

U drugoj predaji od Osmana, r.a., prenosi se da je nakon abdesta
kazao: „Čuo sam Allahovog Poslanika, sallallahu alejhi
ve sellem, da je rekao: ‘Nema nijednog muslimana koji, kada
nastupi propisani namaz, upotpuni abdest, skrušenost i ruku’,
a da mu taj namaz neće biti razlogom oprosta grijeha, sve dok
ne počini neki veliki grijeh, i tako unedogled.’“[^10]  

**2. Skrušeno obavljen namaz je put ka Džennetu**  

Od Ukbe ibn Amira, r.a., prenosi se da je čuo Allahovog Poslanika,
sallallahu alejhi ve sellem, kako kaže: „Nema niti jednog
muslimana koji potpuno uzme abdest, a potom ustane da
klanja dva rekata, usmjeren ka namazu svojim srcem i licem, a
da mu Džennet neće biti obavezan.“[^11]  

**3. Prvo svojstvo koje Uzvišeni Allah spominje u opisu
vjernika koji će uspjeti na dunjaluku i ahiretu je
skrušenost**  

Kazao je Uzvišeni Allah: „Ono što žele – vjernici će postići,
oni koji molitvu svoju ponizno / skrušeno obavljaju.“[^12]  

Kazao je Ibnul-Kajjim: „Uzvišeni Allah uvjetovao je uspjeh
skrušenošću u namazu. Ko izostavi skrušenost u namazu, neće
biti od onih koji su uspjeli. Nemoguće je objediniti skrušenost
i brzo klanjanje. Štaviše, nemoguće je postići skrušenost osim
sa smirenošću, pa kad god se poveća smirenost, poveća se i
skrušenost, a kad god se smanji skrušenost, poveća se žurba.“[^13]  

**4. Jedno u dugom nizu svojstava mu’mina kojima Allah
obećava veliku nagradu**  

Kazao je Uzvišeni Allah: „Muslimanima i muslimankama, i
vjernicima i vjernicama, i poslušnim muškarcima i poslušnim
ženama, i iskrenim muškarcima i iskrenim ženama, i strpljivim
muškarcima i strpljivim ženama, i poniznim muškarcima
i poniznim ženama, i muškarcima koji dijele zekat i
ženama koje dijele zekat, i muškarcima koji poste i ženama
koje poste, i muškarcima koji o svojim stidnim mjestima vode
brigu i ženama koje o svojim stidnim mjestima vode brigu, i
muškarcima koji često spominju Allaha i ženama koje često
spominju Allaha – Allah je, doista, za sve njih oprost i veliku
nagradu pripremio.“[^14]


[^1]: Pogledati: Ibnul-Kajjim, Medaridžus-salikin, 1/516; Muhammed Lutfi es-Sabag, El-Hušu’u
fis-salati, str. 15; Seid el-Kahtani, El-Hušu’a fis-salati fi davil-kitabi ve-sunne, str. 10.  
[^2]: El-Hušua’, str. 16.
[^3]: Medaridžus-salikin, 1/517.
[^4]: El-Bekara, 45–46.
[^5]: Medžmua’ el-fetava, 22/554. 
[^6]: Hadis bilježi Ahmed, br. 9.685; Ibn Madže, br. 1.690; Ed-Darimi, br. 2.762. Šejh Albani
ga je ocijenio vjerodostojnim. Pogledati: Sahih Sunen Ibn Madže, 4/190, br. 1.690; Sahih Et-Tergib,
1/625, br. 1.083.
[^7]:  Et-Tejsir bi šerh El-dažami’ Es-Sagir, 2/28.
[^8]:  Pogledati: Medaridžus-salikin, 1/526.
[^9]:   Hadis bilježi Buhari, br. 159; Muslim, br. 226.
[^10]: Hadis bilježi Muslim, br. 228.
[^11]: Hadis bilježi Muslim, br. 228.
[^12]: El-Mu’minun, 1–2.
[^13]: Es-salatu ve hukmu tarikiha, 140.
[^14]: El-Ahzab, 35.



 



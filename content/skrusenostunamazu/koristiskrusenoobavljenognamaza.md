---
title: "Koristi skrušeno obavljenog namaza"
order: 2
---

**1. Skrušeno obavljanje namaza klanjaču ga čini lahkim**  

Kazao je Uzvišeni Allah: „Pomozite sebi strpljenjem i molitvom,
a to je, zaista, teško, osim skrušenima, koji su uvjereni
da će pred Gospodara svoga stati i da će se Njemu vratiti.“[^1]  

Allahov Poslanik, sallallahu alejhi ve sellem, govorio bi Bilalu,
r.a.: „Prouči ikamet za namaz, osvježi nas namazom.“[^2]  

**2. Skrušeno obavljen namaz čuva od loših postupaka i grijeha**  

Rekao je Uzvišeni Allah: „Kazuj Knjigu koja ti se objavljuje i
obavljaj molitvu, molitva, zaista, odvraća od razvrata i od svega
što je ružno; obavljanje molitve je najveća poslušnost! – A
Allah zna šta radite.“[^3]  

Od Ebu Hurejre, r.a., prenosi se da je došao čovjek Allahovom
Poslaniku, sallallahu alejhi ve sellem, i kazao: „Čovjek klanja noćni namaz, a kada osvane, ukrade?“ A Poslanik mu na to
reče: „Ono što uči spriječit će ga“ ili je kazao: „Njegov namaz
će ga spriječiti da to čini.“[^4]  

Kazao je šejh Muhammed Nasrudin Albani: „Vidite da je Allahov
Poslanik kazao za ovog čovjeka da će ga njegov namaz
spriječiti od krađe – ako bude klanjao na najpotpuniji način:
skrušeno i razmišljajući o značenjima onoga što uči.“[^5]  

**3. Skrušeno obavljen namaz biva razlogom plakanja iz straha od Allaha**  

Mnogo je hadisa koji potvrđuju vrijednost plakanja iz straha
od Allaha tokom obavljanja namaza.  

Ebu Hurejre, radijallahu anhu, prenosi da je Vjerovjesnik, sallallahu
alejhi ve sellem, rekao: „U Vatru neće ući čovjek koji
je plakao iz strahopoštovanja prema Allahu, kao što se mlijeko
neće vratiti u vime. I neće se sastati prašina na Allahovom
putu i dim Džehennema.”[^6]  

Ebu Hurejre, radijallahu anhu, prenosi da je Vjerovjesnik, sallallahu
alejhi ve sellem, rekao: „Sedmoricu će Allah staviti u
Svoj hlad na Dan kada neće biti drugog hlada osim Njegovog:
pravednog vođu, mladića koji odraste u pokornosti Uzvišenom Allahu, čovjeka čije je srce vezano za džamiju, dvojicu koja
se zavole u ime Allaha, radi Njega sastaju i rastaju, čovjeka
kojeg ugledna i lijepa žena pozove na blud, a on kaže: ’Ja se
bojim Allaha!’, čovjeka koji dâ sadaku, pa je sakrije tako da
njegova ljevica ne zna šta je udijelila desnica, i čovjeka koji
Allaha spomene u samoći, pa mu oči zasuze.”[^7]  

Upozorenje na zapostavljanje skrušenosti u namazu te njegovo
nemarno obavljanje  

Zapostavljanje skrušenosti i poniznosti neminovno će se odraziti
na namaz vjernika, tako da postoji velika mogućnost da
zbog toga izostavi neki od njegovih vadžiba ili ruknova.  

**U sunnetu Allahovog Poslanika nalazimo dosta hadisa u
kojima se zabranjuje brzo klanjanje i izostavljanje vadžiba
ili ruknova namaza.**  

**1. Osoba koja klanja šezdeset godina, a nijedan namaz joj nije primljen**  

Od Ebu Hurejre, r.a., prenosi se da je Allahov Poslanik, sallallahu
alejhi ve sellem, kazao: „Zaista ima ljudi koji klanjaju
šezdeset godina a da im nijedan namaz nije primljen. Možda
su upotpunili pregibanje/ruku’, a nisu sedždu, ili su upotpunili
sedždu, a nisu pregibanje/ruku’.“[^8]  

**2. Poslanik je naređivao ponavljanje namaza osobi koja brzo klanja**  

Jednom prilikom Allahov Poslanik, sallallahu alejhi ve sellem,
vidio je čovjeka koji je toliko žurio u namazu da nije upotpunjavao
ruknove niti se smirivao nakon svakog rukna. Allahov
Poslanik, sallallahu alejhi ve sellem, više ga je puta vraćao da
ponovi namaz govoreći mu: “Vrati se i ponovi namaz, zaista ti
nisi klanjao”, pa kada je nakon tri vraćanja zatražio od Poslanika
da ga poduči namazu, Allahov je Poslanik, sallallahu alejhi
ve sellem, kazao: “Kada staneš da klanjaš, donesi početni tekbir,
prouči od Kur’ana ono što ti je najlakše, pa otiđi na ruku’u
i ostani dok se potpuno ne smiriš. Potom se vrati s ruku’a dok
se potpuno ne ispraviš, pa otiđi na sedždu i ostani na njoj
dok se potpuno ne smiriš. Zatim se vrati sa sedžde i ostani u
sjedećem položaju dok se potpuno ne smiriš, te ponovo učini
sedždu i ostani dok se potpuno ne smiriš, i tako postupaj dok
ne završiš namaz.”[^9]  

**3. Brzo obavljanje namaza najgori vid krađe**  

Od Ebu Seida el-Hudrija, r.a., prenosi se da je Allahov Poslanik,
sallallahu alejhi ve sellem, rekao: „Najgori kradljivac je
onaj koji krade od svog namaza.” Kazali su ashabi: „Allahov
Poslaniče, a kako krade od svog namaza?” Reče: „Ne upotpuni
ruku’ i sedždu.“[^10]  

**4. Kolika skrušenost u namazu tolika i nagrada**  

Od Ammara ibn Jasira, r.a., prenosi se da je kazao: „Čuo sam
Allahovog Poslanika, sallallahu alejhi ve sellem, kako govori:
‘Ima ljudi koji završe s namazom, a od njega im je upisana
samo desetina, devetina, osmina, sedmina, šestina, petina, četvrtina,
trećina, polovina.’“[^11]


[^1]: El-Bekara, 45–46.
[^2]: Hadis bilježi Ebu Davud, br. 4.985. Šejh Albani ocijenio ga je vjerodostojnim. Pogledati:
El-Miškat, 1/393, br. 1.253; Sahih Sunne Ebu Davud, br. 4.985.
[^3]: El-Ankebut, 45
[^4]:  388 Hadis bilježi Ahmed, br. 9.778; šejh Albani ga je ocijenio vjerodostojnim. Pogledati: Es-Sahiha,
7/1.405, br. 3.482.
[^5]: Ed-Daifa, 1/57.
[^6]:  Hadis bilježi Tirmizi, br. 1.633; šejh Albani ga je ocijenio vjerodostojnim. Pogledati: Sahih
Sunne Et-Tirmizi, 4/133, br. 1.633.
[^7]: Muttefekun alejhi: Buhari, br. 660, i Muslim, br. 1.031.
[^8]: Hadis bilježi Ibn Ebi Šejbe u Musannefu, br. 2.963. Šejh Albani ocijenio je ovaj hadis vjerodostojnim.
Pogledati: Es-Sahiha, 6/81, br. 2.535.
[^9]: Hadis bilježi Buhari, br. 793, i Muslim, br. 397.
[^10]: Hadis bilježi Ahmed, br. 11.532; šejh Albani ga je ocijenio vjerodostojnim. Pogledati: Sahih
Et-Tergib, 1/345, br. 524.
[^11]: Hadis bilježi Ebu Davud, 1/211, br. 796; šejh Albani ga je ocijenio dobrim/hasenom. Pogledati:
Sahih Ebu Davud, 3/382, br. 761.



---
title: "Šta povećava koncentraciju i skrušenost u namazu"
order: 4
---

U ovom poglavlju pokušat ćemo spomenuti srž onoga što
su islamski učenjaci u svojim knjigama govorili o načinima
i metodama postizanja skrušenosti u namazu, što je možda
i najbitniji dio ove tematike.  

**Neki od tih faktora pribavljaju i ojačavaju koncentraciju,
a drugi se, pak, odnose na izbjegavanje onoga što
dekoncentriše klanjača:**  

# 1. Spoznaja Uzvišenog Allaha, Njegove veličine i uzvišenosti,kroz prizmu razumijevanja Njegovih imena i svojstava 

Zasigurno je najbolji način za povećanje prisutnosti u namazu
istinska spoznaja veličine Uzvišenog Allaha. Kada spoznamo
veličinu svoga Gospodara, to će neminovno ostaviti traga na
nas i naše ibadete.

**Spoznati Allaha možemo na više načina, a spomenut ćemo
samo dva najbitnija:**  

*a) Izučavanje i ispravno razumijevanje Njegovih savršenih
imena i svojstava*  

Onaj koji izučava i ispravno razumije Allahova imena i svojstva
neminovno će spoznati veličinu Gospodara, a to će ostaviti
velikog traga na njega i njegovo obavljanje ibadeta.  

Uzvišeni Allah je: Rabb (Gospodar svih svjetova), El-Melik
(Vladar i Vlasnik svega), Er-Rahman i Er-Rahim (Milostivi i
Samilosni), El-Azim (Veličanstveni), Es-Semi’ (Koji sve čuje),
El-Besir (Koji sve vidi), El-’Alim (Sveznajući), El-Kuddus
(Čist od svake mahane), El-Mutekkebir (Gordi), El-Halik (Stvoritelj),
El-Gafur (Koji prašta), Er-Rezzak (Opskrbitelj), El-
Halim (Blagi), Er-Rakib (Koji motri svaku kretnju), El-Kerim
(Plemeniti), El-Hakk (Najveća istina), El-Hajj (Vječno živi),
Es-Samed (Utočište svakome), Et-Tevvab (Koji prima pokajanja
Svojih robova), El-Karib (Koji je blizu), El-Ganijj (Bogat
i neovisan o stvorenjima), El-Hadi (Koji upućuje na Pravi
put), El-Muhit (Sveobuhvatni), En-Nasir (Pomagač), El-Galib
(Apsolutni pobjednik), El-Hakim (Mudri).[^1]  

Ovo su samo neka imena Uzvišenog Allaha – ako bismo ih
razumjeli i spoznali, neminovno bismo spoznali veličinu i uzvišenost
Gospodara. Samim time, to bi ostavilo velikog traga
na naš namaz i stajanje pred Gospodarom.  

*b) Razmišljanje o Njegovim stvorenjima*  

Na mnogo mjesta u Kur’anu Uzvišeni Allah poziva Svoje
robove da pogledaju oko sebe i razmisle o savršenstvu Njegovih
stvorenja, što neminovno ukazuje na veličinu Onoga Koji
ih je stvorio.  

Kazao je Uzvišeni Allah: „A zašto ne pogledaju nebo iznad
sebe? – kako smo ga sazdali i ukrasili i kako u njemu nema
nereda! A Zemlju smo rasprostrli i po njoj nepomična brda
pobacali i dali da iz nje niče raznovrsno prekrasno bilje, da bi
razmislio i opomenuo se svaki rob koji se Gospodaru svome
obraća. Mi s neba spuštamo vodu kao blagoslov, i činimo da,
uz pomoć njenu, niču vrtovi i žito koje se žanje i visoke palme
u kojih su zameci nagomilani jedni iznad drugih, kao hranu
robovima, i Mi njome oživljavamo mrtav predjel; takvo će biti
i oživljenje.”[^2]  

Mnogi dokazi su čak i u samome insanu i njegovom savršenom
tijelu.  

Kazao je Uzvišeni Allah: „Na Zemlji su dokazi za one koji čvrsto
vjeruju, a i u vama samima – zar ne vidite? – a na nebu je
opskrba vaša i ono što vam se obećava. I, tako Mi Gospodara
neba i Zemlje, to je istina, kao što je istina da govorite!”[^3]  

Kada bi insan razmišljao o postupcima Uzvišenog Allaha, bez
sumnje bi ga to odvelo do spoznaje Njegove veličine. Allah je stvorio Zemlju i nebesa, pa zar to ne ukazuje na Njegovu
veličinu?  

Rekao je Uzvišeni: „U stvaranju nebesa i Zemlje i u izmjeni
noći i dana su, zaista, znamenja za razumom obdarene, za one
koje i stojeći i sjedeći i ležeći Allaha spominju i o stvaranju nebesa
i Zemlje razmišljaju. ‘Gospodaru naš, Ti nisi ovo uzalud
stvorio; hvaljen Ti budi i sačuvaj nas patnje u vatri!’”[^4]  

Uzvišeni Allah negira da se umorio od stvaranja Zemlje i nebesa,
što Mu pripisuju oni koji Ga nisu spoznali.  

Kazao je Uzvišeni Allah: „Zar ne znaju da je Allah – Koji je
nebesa i Zemlju stvorio i Koji nije, stvarajući ih, iznemogao –
kadar da oživi mrtve? Jeste, On sve može.”[^5]  

U stvaranju Zemlje i onoga što se nalazi na njoj u fascinantnom
skladu veliki je dokaz Allahove veličine onima koji razuma
imaju.  

Rekao je Uzvišeni: „On je Zemlju ravnom učinio i na njoj
nepomične planine i rijeke stvorio i od svakog ploda po par,
muško i žensko, dao; On dan zastire noću. To su doista dokazi
ljudima koji razmišljaju.”[^6]  

„On spušta s neba vodu koju pijete i kojom se natapa rastinje
kojim stoku napasate; On čini da vam pomoću nje raste žito, i
masline, i palme, i grožđe, i svakovrsni plodovi – to je, zaista,
dokaz za ljude koji razmišljaju; On čini da se noći i danom
koristite, i Suncem i Mjesecom, a zvijezde su volji Njegovoj
potčinjene – to su, uistinu, dokazi za ljude koji pameti imaju
– i svim onim raznobojnim što vam na Zemlji stvara – toje, doista, dokaz ljudima koji pouku primaju. On čini da se
morem koristite, da iz njega svježe meso jedete i da vadite nakit
kojim se kitite – ti vidiš lađe kako ga sijeku da biste nešto
iz obilja njegova stekli i da biste zahvalni bili. On je po Zemlji
nepomična brda pobacao da vas ona ne potresa, a i rijeke i
puteve da se ispravno usmjeravate, i putokaze, a i po zvijezdama
se oni upravljaju. Pa da li je onda Onaj koji stvara kao onaj
koji ne stvara?! Urazumite se! Ako vi budete brojali Allahove
blagodati, nećete ih nabrojati, – Allah, uistinu, prašta i samilostan
je – Allah zna šta tajite, a šta javno iznosite.”[^7]  

„On iz neživog stvara živo i živo pretvara u neživo. On oživljava
zemlju nakon mrtvila njezina – isto tako ćete i vi biti
oživljeni. Jedan od dokaza Njegovih je to što vas od zemlje
stvara, i odjednom vas, ljudi, svuda ima razasutih; i jedan od
dokaza Njegovih je to što za vas, od vrste vaše, stvara žene da
se uz njih smirite, i što između vas uspostavlja ljubav i samilost;
to su, zaista, pouke za ljude koji razmišljaju; i jedan od
dokaza Njegovih je stvaranje nebesa i Zemlje, i raznovrsnost
jezika vaših i boja vaših; to su, zaista, pouke za one koji znaju;
i jedan od dokaza Njegovih je san vaš noću i po danu, i nastojanje
vaše da steknete nešto iz obilja Njegova; to su, zaista,
pouke za ljude koji čuju; i jedan od dokaza Njegovih je to što
vam pokazuje munju, da se pobojite i ponadate, i to što spušta
s neba kišu i oživljava njome zemlju poslije mrtvila njezina;
to su, zaista, pouke za ljude koji razumiju. I jedan od dokaza
Njegovih je i to što nebo i Zemlja postoje voljom Njegovom.
Zatim to što ćete, čim vas On samo jednom iz zemlje pozove,
brzo ustati. Njemu pripada sve što je na nebesima i na Zemlji,sve je Njemu poslušno. On je taj koji iz ničega stvara i On će
to ponovo učiniti, to je Njemu lahko; On je uzvišen i na nebesima
i na Zemlji; On je silan i mudar.”[^8]  

Kur’an je pun ajeta u kojima se spominju Allahova stvorenja
te pozivaju robovi da razmišljaju o onome što ih okružuje, jer
u svemu tome mogu vidjeti veličinu Uzvišenog Allaha.  

# 2. Lagano i umjereno klanjanje, daleko od užurbanog obavljanja namaza  

Jedna od metoda putem koje klanjač može povećati koncentraciju
i skrušenost je smireno klanjanje. Veliko pravilo glasi
da su skrušeno i brzo obavljanje namaza dvije suprotnosti koje
se ne mogu spojiti.  

Kazao je Ibnul-Kajjim: „Nemoguće je postići skrušenost u
namazu brzim klanjanjem i ‘kljucanjem’; štaviše, skrušenost
se ne može postići osim sa smirenošću, pa kad god povećamo
smirenost, povećavamo skrušenost, a kad god se smanji
skrušenost, poveća se brzina klanjanja.“[^9]  

Toliko je hadisa iz kojih vidimo da je Allahov Poslanik, sallallahu
alejhi ve sellem, klanjao sporo i zabranjivao brzo klanjanje.  

U vjerodostojnom hadisu Allahov Poslanik, sallallahu alejhi ve
sellem, zabranio je brzo klanjanje u kojem čovjek oponaša „kljucanje
vrane“ jer je na taj način nemoguće da bude skrušen.  

Od Abdurrahmana ibn Šibla, r.a., prenosi se da je kazao: „Allahov
Poslanik, sallallahu alejhi ve sellem, zabranio je ‘kljucanje
vrane’, sjedenje kao što to čine divlje zvijeri i neprestano
klanjanje na istom mjestu u mesdžidu kao što se deva u toru
uvijek spušta na isto mjesto.“[^10]  

Kazao je El-Hattabi: „Riječi Allahovog Poslanika ‘kljucanje
vrane’ znače da se klanjač ne smiri na sedždi onako kako bi trebao, da spusti čelo na sedždu i da se tako na sedždi smiri,
već to čini tako da samo dotakne pod svojim nosom ili čelom
i odmah ih podigne, kao što to čini ptica kada kljuca. Riječi
‘sjedenje kao što to čine divlje zvijeri’ znače da se prilikom
namaza/sedžde spuste podlaktice na zemlju bez podizanja i
odvajanja laktova od svojih bokova. Riječi Allahovog Poslanika
da ‘čovjek neprestano klanja na istom mjestu u mesdžidu
kao što se deva u toru uvijek spušta na isto mjesto’ mogu imati
dva značenja: da klanjač navikne klanjati na jednom, posebnom
mjestu u džamiji i da ne želi klanjati na drugom.“[^11]  

Jednom prilikom Allahov Poslanik, sallallahu alejhi ve sellem,
vidio je čovjeka koji je toliko žurio u namazu da nije upotpunjavao
ruknove niti se smirivao nakon svakog rukna. Allahov
Poslanik, sallallahu alejhi ve sellem, više ga je puta vraćao da
ponovi namaz govoreći mu: „Vrati se i ponovi namaz, zaista ti
nisi klanjao”, pa kada je nakon tri vraćanja zatražio od Poslanika
da ga poduči namazu, Muhammed, sallallahu alejhi ve sellem,
kazao je: „Kada staneš da klanjaš, donesi početni tekbir,
prouči od Kur’ana ono što ti je najlakše, pa otiđi na ruku’u i
ostani dok se potpuno ne smiriš. Potom se vrati s ruku’a dok
se potpuno ne ispraviš, pa otiđi na sedždu i ostani na njoj
dok se potpuno ne smiriš. Zatim se vrati sa sedžde i ostani u
sjedećem položaju dok se potpuno ne smiriš, te ponovo učini
sedždu i ostani dok se potpuno ne smiriš, i tako postupaj dok
ne završiš namaz.“[^12]  

Od Ebu Hurejre, r.a., prenosi se da je kazao: „Allahov Poslanik,
sallallahu alejhi ve sellem, jedne prilike nam je klanjao podnenamaz.
Kada je završio i predao selam, pozvao je čovjeka koji
je klanjao u posljednjim safovima i kazao mu: „Insanu, zar se ne bojiš Allaha, zar ne vidiš kako klanjaš? Znajte da kad god
neko od vas ustane da obavi namaz, tada doziva svoga Gospodara,
pa neka dobro gleda kako će ga dozivati. Vi mislite da
vas ja ne vidim kada klanjate iza mene, a ja, tako mi Allaha,
vidim iza svojih leđa kao što vidim ispred sebe.“[^13]  

# 3. Smiren i uravnotežen odlazak u džamiju, sa svim adabima koje je preporučio Allahov Poslanik, sallallahu alejhi ve sellem  

Ko želi klanjati skrušeno, treba znati da pripreme za takav
namaz počinju još od trenutka izlaska iz kuće ka džamiji, pa je
veoma važno da se na tom putu pridržava smjernica islamskog
bontona:  

*a) Potpuno uzimanje abdesta i učenje dove nakon toga*  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Kada se musliman – ili
mu’min – abdesti, pa opere lice, s njegovog lica s vodom – ili
s posljednjom kapi vode – spadnu svi grijesi njegovih očiju.
Kada opere ruke, s njegovih ruku s vodom – ili s posljednjom
kapi vode – spadnu svi grijesi koje je rukama počinio. Kada
opere noge, s njih s vodom – ili s posljednjom kapi vode –
spadnu svi grijesi koje je počinio koračajući njima, tako da
ostane posve čist od grijeha.”[^14]  

Nakon što se potpuno očistimo i upotpunimo abdest, proučit
ćemo dovu poslije abdesta koju je preporučio Allahov Poslanik,
sallallahu alejhi ve sellem, i za čije je učenje obećao veliku
nagradu. Allahov je Poslanik, sallallahu alejhi ve sellem, rekao:
„Ko se od vas abdesti, pa abdest upotpuni, a zatim izgovori:  

<Card className="arapski">أَشْهَدُ أَنْ لَا إِلَهَ إِلَّا اللهُ وَأَنَّ مُحَمَّدًا عَبْدُ اللهِ وَرَسُولُه </Card>  

‘Ešhedu en la ilahe illallahu ve enne Muhammeden abdullahi
ve resuluhu!’ (Svjedočim da nema drugog boga osim Allaha i
da je Muhammed Njegov rob i Njegov Poslanik), bit će mu
otvoreno osmero džennetskih vrata da uđe na koja hoće.”[^15]  

*b) Čuvanje od neugodnih mirisa*  

Džabir, radijallahu anhu, prenosi da je Vjerovjesnik, sallallahu
alejhi ve sellem, rekao: „Ko jede bijeli ili crveni luk, neka se
udalji od nas ili neka napusti našu džamiju.”[^16]  

U verziji koju bilježi Muslim navodi se: „Ko je jeo crveni ili
bijeli luk ili prasu, neka se nipošto ne približava našoj džamiji,
jer melecima smeta ono što smeta i ljudima.”[^17]  

Zato ko ih bude htio jesti, neka kuhanjem ukloni/ublaži njihov
miris.”[^18]  

S druge strane, čovjek se prilikom odlaska u džamiju treba
lijepo obući i po mogućnosti se namirisati lijepim i ugodnim
mirisom.  

Kazao je Uzvišeni Allah: „O sinovi Ademovi, lijepo se obucite
kad hoćete molitvu obaviti! I jedite i pijte, samo ne pretjerujte;
On ne voli one koji pretjeruju.“[^19]  

*c) Prilikom izlaska iz kuće učiti propisanu dovu*  

Prilikom izlaska iz kuće propisano je da prouči neku od dova,
a za jednu od njih Allahov Poslanik, sallallahu alejhi ve sellem,
obećao je divnu nagradu:  

„Kada čovjek izađe iz svoje kuće i izgovori: ‘Bismillahi, tevekkeltu
alallahi, la havle ve la kuvvete illa billahi!’ (S Allahovim
imenom izlazim, na Allaha se jedino oslanjam, nema snage niti
moći osim kod Allaha!), bude mu rečeno: ‘Upućen si, sačuvan
si, zaštićen si!’ Nakon toga od njega se sklanjaju šejtani govoreći
jedni drugima: ‘Šta ćeš s osobom koja je upućena, zaštićena
i sačuvana?!’”[^20]  

<Card className="arapski">بِسْمِ اللَّهِ، تَوَكَّلْتُ عَلَى اللَّهِ، لَا حَوْلَ وَلَا قُوَّةَ إِلَّا بِاللَّهِ</Card>  

*d) Odlazak u džamiju smireno i na vrijeme*  

Ebu Hurejre, radijallahu anhu, prenosi da je čuo Allahovog
Poslanika, sallallahu alejhi ve sellem, kako kaže: „Kada se ikametom
oglasi početak namaza, nemojte na njega dolaziti žurno
i trčeći, već umjerenim hodom, i budite smireni i skrušeni.
Obavite onaj dio namaza na koji stignete, a ono što ste propustili
– upotpunite.”[^21]  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: “Kada bi ljudi znali kolika je
vrijednost poziva (ezana) i prvog safa, oni bi – kada ni na koji
drugi način to ne bi mogli odrediti – bacanjem kocke odlučili ko
će učiti ezan ili klanjati u prvom safu. Kada bi znali kolika se vrijednost
krije u ranom odlasku na namaz, i u tome bi se natjecali,
a da znaju kolika je vrijednost jacijskog i sabahskog namaza, na
njih bi dolazili pa makar i pužući.”[^22]  

*e) Prilikom ulaska u džamiju proučiti propisanu dovu te ući
desnom nogom*  

Musliman bi trebao znati da se u džamiju ulazi desnom nogom, a
izlazi lijevom. Prilikom ulaska i izlaska iz džamije lijepo je proučiti
dove koje je Allahov Poslanik učio prilikom ulaska i izlaska iz
džamije, a koje su zabilježene u vjerodostojnim hadisima.  

Od Ebu Seida, r.a., prenosi se da je Allahov Poslanik, sallallahu
alejhi ve sellem, kazao: „Kada neko od vas uđe u džamiju,
neka kaže: ‘Allahummeftah li ebvabe rahmetike.’ (Gospodaru
moj, otvori mi vrata tvoje milosti.) A kada bude izlazio neka
izgovori: ‘Allahumme inni es’eluke min fadlike.’ (Gospodaru
moj, ja Te molim za Tvoje blagodati.)“[^23]  

*f) Prilikom ulaska u džamiju, prije sjedanja, klanjati dva
rekata „pozdrava džamiji“*  

Nakon ulaska u džamiju propisano nam je da ne sjedamo prije
nego što klanjamo dva rekata. Ako smo stigli ranije u džamiju,
prije nego što je proučen ezan, propisano nam je da klanjamo
dva rekata samo s nijetom „pozdrava džamiji“. A ako se već
učio ezan, tada ćemo klanjati dva rekata, pri čemu može nijetiti
„pozdrav džamiji“, dva rekata između ezana i ikameta te
dva rekata potvrđenih sunneta, ako za taj namaz postoje potvrđeni
sunneti koji se klanjaju prije farza. Sa samo dva rekata
možemo namjeravati dva ili tri različita namaza.  

Allahov Poslanik, sallallahu alejhi ve sellem, rekao je: „Kada
neko od vas uđe u džamiju, neka ne sjeda dok ne klanja dva
rekata.”[^24]  

Džabir, radijallahu anhu, rekao je: „Došao sam Vjerovjesniku,
sallallahu alejhi ve sellem, dok je bio u džamiji, pa mi reče:
‘Klanjaj dva rekata namaza!’”[^25]  

*g) Ponavljati za mujezinom dok uči ezan*  

Od lijepih postupaka koje bi vjernik trebao poznavati je i
ponavljanje za mujezinom. Kada bude slušao ezan, ponavljat
će za njim, onako kako i on izgovara, osim riječi “hajja
ales-sallah” i “hajja alel-felah”, kada će kazati: “La havle ve la
kuvvete illa billahi”, a zatim će donijeti salavat na Allahovog
Poslanika i proučiti dovu kojom nas je on podučio:  

„Allahumme rabbe hazihid-da’vetit-tammeh, ves-salatilkaimeh,
ati Muhammedenil-vasilete vel-fadileh, veb’ashu mekamen
mahmudenni-lezi ve’adtehu.”  

Abdullah b. Amr b. As, radijallahu anhu, prenosi da je Poslanik,
sallallahu alejhi ve sellem, rekao: „Kada čujete ezan, i vi
izgovarajte ono što izgovara mujezin (ponavljajte za njim), a
zatim na mene donosite salavat, jer svako ko na mene donese
jedan salavat, Allah na njega donese deset. Nakon toga molite
Allaha da mi podari El-Vesile, a to je mjesto u Džennetu koje
će dobiti samo jedan Allahov rob, a nadam se da ću ja biti taj.
Ko za mene (od Allaha) bude tražio El-Vesile, imat će pravo
na moj šefat.”[^26]  

*h) Učiti dovu između ezana i ikameta, ako bude vremena za
to*  

Lijepo je da čovjek nakon što klanja tehijjetul-mesdžid ili potvrđene sunnete prije farz-namaza, ostatak vremena između
ezana i ikameta provede u učenju dove. Allahov Poslanik, sallallahu
alejhi ve sellem, rekao je: „Dova upućena između ezana
i ikameta neće biti odbijena”, a u drugoj vjerodostojnoj verziji
navodi se dodatak: „…pa dovite!”[^27]  

# 4. Klanjanje u prvom safu  

Najbolje mjesto na kojem muškarac može klanjati u džamiji
je prvi saf. S druge strane, najmanja mogućnost da ga nešto
ometa u namazu jeste baš kada klanja u prvom safu pošto ispred
njega nema nikoga da ga svojim pokretima ili odjećom
dekoncentriše. Za muškarce su najbolji i najvredniji prvi safovi,
a za žene zadnji. Ovo se odnosi na slučaj kada žene direktno
klanjaju iza muškaraca i kada između njih i muškaraca
nema pregrade, odnosno kada od njih nisu fizički odvojene,
dok ako između žena i muškaraca ima pregrada i muškarci
ne mogu direktno vidjeti žene kada klanjaju, tada je i za žene
najbolji i najvredniji prvi saf.  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Najbolji safovi muškaraca
su prvi, a najslabiji zadnji; najbolji safovi žena su zadnji, a najslabiji
prvi.”[^28]  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Kada bi ljudi znali kolika je
vrijednost poziva (ezana) i prvog safa, oni bi – kada ni na koji
drugi način to ne bi mogli odrediti – bacanjem kocke odlučili
ko će učiti ezan ili klanjati u prvom safu.”[^29]  

# 5. Redanje i zbijanje safova  

Dobro poredani i zbijeni safovi su razlog povećanja koncentracije,
jer se time, shodno onome što nam je kazao Allahov
Poslanik, sallallahu alejhi ve sellem, umanjuje djelovanje šejtana
na klanjače. Nažalost, veliki broj ljudi, o čemu smo govorili
u greškama vezanim za redanje safova, ne želi popuniti safove i
želi u džamiji klanjati kao da su kod kuće, da ih niko ne dotiče
u namazu, što je pokazatelj neznanja i udaljenosti od sunneta
Allahovog Poslanika, sallallahu alejhi ve sellem.  

Enes, radijallahu anhu, prenosi da je Allahov Poslanik, sallallahu
alejhi ve sellem, rekao: „Zbijte safove i približite ih jedne
drugima! Poredajte se tako da vam vratovi budu u liniji! Tako
mi Onoga u Čijoj je ruci moja duša, vidim šejtana kako se
poput malog crnog janjeta provlači kroz praznine u safu!”[^30]  

Ibn Omer, radijallahu anhu, prenosi da je Allahov Poslanik,
sallallahu alejhi ve sellem, rekao: „Oformite safove, sastavite
ramena, popunite praznine i nježno dotičite ruke svoje braće!
Ne ostavljajte praznine za šejtana! Ko popuni saf, Allah će upotpuniti
Svoju milost prema njemu, a ko prekine saf, Allah će
mu uskratiti Svoju milost i zaštitu.”[^31]  

Enes, radijallahu anhu, prenosi da je Allahov Poslanik, sallallahu
alejhi ve sellem, rekao: „Poravnajte svoje safove! Uistinu je
poravnavanje safova dio potpunosti i cjelovitosti namaza.”[^32]  

U verziji koju bilježi Buhari navodi se: „…jer je poravnavanje
safova dio namaza.”  

# 6. Pogled u mjesto sedžde, bez bespotrebnog zakretanja i gledanja u nebo  

Od sunneta je da klanjač tokom namaza gleda u mjesto
sedžde. Na taj način će sigurno povećati svoju koncentraciju,
a suprotno tome, zakretanje i podizanje pogleda su šejtanove
otrovne strelice putem kojih čovjeku otvara vrata došaptavanja
i razmišljanja. Kada se zakreće ili podiže pogled, ono što
vidi u tom trenutku bude razlogom da šejtan njegovu pažnju
skrene od namaza u nekom drugom pravcu.  

Allahov Poslanik, sallallahu alejhi ve sellem, jasno nam je ukazao
da je zakretanje u namazu način pomoću kojeg šejtan vješto
krade od čovjekovog namaza.  

Aiša, radijallahu anha, prenosi da je upitala Allahovog Poslanika,
sallallahu alejhi ve sellem, o okretanju u namazu, pa joj je
odgovorio: „To je vješta otimačina, ono što šejtan uspije ukrasti
od čovjekovog namaza.”[^33]  

Dvije su vrste zakretanja u namazu: tjelesno i zakretanje mislima.  

Tjelesno zakretanje se liječi tako da klanjač smiri pokrete u namazu,
a zakretanje mislima jačanjem svijesti da u toku namaza stoji
pred Gospodarom tako što će pljucnuti tri puta na lijevu stranu i
tražiti od Allaha da ga zaštiti od šejtanskog došaptavanja.  

Imam Muslim zabilježio je predanje u kojem stoji da je Osman
b. Ebul-As, radijallahu anhu, došao Vjerovjesniku, sallallahu
alejhi ve sellem, i požalio se: „Allahov Poslaniče, šejtan
me odvraća od namaza i otežava mi učenje, pa sam sumnjičav
spram svog namaza!” „To je šejtan koji se zove Hinzeb”, kaza
mu Vjerovjesnik, sallallahu alejhi ve sellem, „pa kad osjetiš
njegovo prisustvo, zatraži od Allaha da te zaštiti od njega i
pljucni na lijevu stranu tri puta.” Ovaj je ashab govorio: „Postupio
sam onako kako mi je Resulullah, sallallahu alejhi ve
sellem, preporučio i Allah je odagnao Hinzeba od mene.”[^34]  

# 7. Ne klanjati na mjestu na kojem ima nešto što dekoncentriše klanjača  

Kada je riječ o dekoncentraciji u namazu, veoma je važno
da klanjač isključi vanjske faktore koji će na njega djelovati i
umanjivati mu koncentraciju. To podrazumijeva da na mjestu
na kojem klanja nema nešto što ga dekoncentriše, kao i na
odjeći koju nosi.  

Aiša, radijallahu anha, kaže: „Klanjao nam je Poslanik, sallallahu
alejhi ve sellem, u ogrtaču koji je na sebi imao šare,
pa je rekao: ‘Ometale su me ove šare u namazu, idite s ovim
ogrtačem kod Ebu Džehma ibn Huzejfe i donesite mi njegov
vuneni ogrtač koji na sebi nema pruga.’“[^35]  

# 8. Smirenost ekstremiteta tokom obavljanja namaza  

Smirenost ekstremiteta u namazu igra veliku ulogu u skrušenosti
klanjača.  

Za života Allahovog Poslanika, sallallahu alejhi ve sellem,
džamija nije bila prostrta ćilimima, pa su ljudi imali potrebu
da prije nego što učine sedždu, poravnaju zemlju i kamenčiće
na kojoj će sedždu učiniti, pa im je Poslanik, sallallahu alejhi
ve sellem, to dozvolio, ali da to ne rade osim jednim pokretom
kako mnoštvo pokreta ne bi umanjivalo njihovu koncentraciju.  

Od Muajkiba, r.a., prenosi se da je Poslanik, sallallahu alejhi
ve sellem, o čovjeku koji poravnava zemlju na kojoj će sedždu
učiniti kazao: „Ako već to moraš uraditi, neka to bude jednim
pokretom/potezom.“[^36]  

Komentarišući ovaj hadis, učenjaci, između ostalog, navode
da je Poslanik, sallallahu alejhi ve sellem, dopustio da se to
učini samo jednim pokretom kako to ne bi dekoncentrisalo
klanjača i kako se ne bi zaokupirao time.  

Kazao je hafiz Ibn Hadžer: „Ja shvatam iz hadisa da je razlog
zabrane ovog postupka očuvanje skrušenosti.“[^37]  

Kada govore o potrebi klanjača da poravna zemlju ili kamenčiće
na mjestu gdje će činiti sedždu, je li bolje da to uradi ili se strpi
i ništa ne dira, dio učenjaka hanefijske pravne škole smatrao je
da je bolje ništa ne raditi jer je to bliže skrušenosti i ne praviti
nikakve pokrete.  

Kazao je Ibn Nudžejm: „Ako ne mogne učiniti sedždu, on će
zemlju na kojoj će činiti sedždu poravnati jednim pokretom,
jer je u tome korist za njegov namaz. Tako je spomenuto u
El-Hidaji. U tome je omogućavanje činjenja sedžde onako
kako od nas traži vjera, pa iz toga proizlazi da je učiniti to prioritetnije
nego ne učiniti. Dok je u El-Bedai spomenuto da je
poravnanje zemlje olakšica i da je prioritetnije da se to ne čini,
jer je to bliže skrušenosti u namazu.“[^38]  

Jednom je prilikom Allahov Poslanik, sallallahu alejhi ve sellem,
vidio čovjeka koji je toliko žurio u namazu da nije upotpunjavao
ruknove niti se smirivao nakon svakog rukna. Allahov
Poslanik, sallallahu alejhi ve sellem, više ga je puta vraćao
da ponovi namaz govoreći mu: „Vrati se i ponovi namaz, zaista
ti nisi klanjao”, pa kada je nakon tri vraćanja zatražio od Poslanika
da ga poduči namazu, Allahov je Poslanik, sallallahu
alejhi ve sellem, kazao: „Kada staneš da klanjaš, donesi početni
tekbir, prouči od Kur’ana ono što ti je najlakše, pa otiđi na
ruku’u i ostani dok se potpuno ne smiriš. Potom se vrati s
ruku’a dok se potpuno ne ispraviš, pa otiđi na sedždu i ostani
na njoj dok se potpuno ne smiriš. Zatim se vrati sa sedžde i ostani
u sjedećem položaju dok se potpuno ne smiriš, te ponovo
učini sedždu i ostani dok se potpuno ne smiriš, i tako postupaj
dok ne završiš namaz.”[^39]  

# 9. Obavljanje namaza u stanju osnovne fiziološke potrebe  

Jedna od stvari koja može bitno utjecati na skrušenost u
namazu jeste i stanje velike i male nužde. Kada insan bude
opterećen tim nagonom, ne može se koncentrisati na namaz
i ono što se u njemu uči. Islam je preporučio da se namaz ne
obavlja u takvom stanju kako bi bio potpun.  

Aiša, radijallahu anha, prenosi da je čula Allahovog Poslanika,
sallallahu alejhi ve sellem, kako je rekao: „Ne treba klanjati
namaz kada je jelo postavljeno niti kada se ima nagon za
obavljanjem male ili velike nužde.”[^40]  

Propis je identičan bilo da je velika ili mala nužda u pitanju.
Analogno tome, isti propis se odnosi i na trpljenje nagona za
puštanjem vjetra.  

Kazao je Bedrudin el-Ajni, poznati učenjak hanefijskog mezheba:
„Spomenuto je u El-Muhitu da je pokuđeno stupiti u
namaz trpeći nagon za jednom od dvije fiziološke potrebe, ali
i nagon za puštanjem vjetra. Ako bi ga nagon prekomjerno
opteretio, prekinut će namaz, a ako bi nastavio, namaz bi mu
bio ispravan, ali je loše postupio. Izniman je stav Ebu Zejda
el-Mervezija i El-Kadija Husejna iz šafijske pravne škole, koji
su kazali: ‘Ako bi trpljenje nagona za dvjema fiziološkim potrebama bilo razlogom nestanka skrušenosti u namazu, namaz
ne bi bio ispravan. Bukvalistička pravna škola je u osnovi bila
stava da trpljenje takvog nagona uzrokuje neispravnost namaza
u svakom slučaju. A tačno je mišljenje kod učenjaka da je
ispravan namaz onoga ko trpi nagon za obavljanjem nužde, ali
je to pokuđeno.’“[^41]  

Ebu Derda, r.a., govorio bi: „Pokazatelj čovjekovog znanja je
da dadne prednost obavljanju nužde kako bi mogao stupiti u
namaz smirenog srca.“[^42]  

# 10. Obavljanje namaza u prisustvu hrane za kojom klanjač ima potrebu  

Kao što je pokuđeno klanjati u stanju nagona za obavljanjem
nužde, jer to dekoncentriše klanjača i umanjuje njegovu
skrušenost, iz istog razloga je pokuđeno obavljati namaz kada
je postavljena hrana za kojom ima potrebu.  

Od Aiše, r.a., prenosi se da je Allahov Poslanik, sallallahu alejhi
ve sellem, kazao: „Kada bude postavljena večera, a čujete
ikamet za jaciju, vi počnite s večerom.“[^43]  

Islamski učenjaci spomenuli su u knjigama islamskog prava
uvjete za davanje prednosti konzumiranju hrane nad namazom:  

a) Da je hrana postavljena, jer ako nije, prednost će se dati
obavljanju namazu nad jelom.  

b) Da čovjek ima potrebu za tom hranom, jer se može desiti
da se hrana postavi, ali da nema potrebe za njom,
odnosno da je sit. Tada će prednost dati namazu nad
jelom, jer njegove misli nisu vezane za hranu.  

c) Da ima mogućnost da je konzumira. Ako je riječ o
postaču, a u njegovom prisustvu se postavi hrana koju
ne može konzumirati jer je postač, nije mu pokuđeno
klanjati u prisustvu hrane.[^44]  

Sve ovo se odnosi na situaciju kada čovjek ima vremena dati prednost konzumiranju hrane nad namazom u džematu, jer
namasko vrijeme ne istječe. Ako bi se, pak, radilo o situaciji
da nije klanjao, a namasko vrijeme samo što nije isteklo te
bude postavljena hrana, tada će bez imalo dvojbe dati prednost
namazu nad jelom.  

Ova situacija prvenstveno se odnosi, kako je spomenuto u
hadisu, na situaciju kada čovjek čuje ezan za namaz u džematu,
a hrana za kojom ima potrebu već je postavljena. Tada
će prednost dati hrani nad namazom u džematu.  

U prilog tome ide i predaja od Nafije, sluge Ibn Omera, r.a.,
da je Ibn Omer jedne prilike večerao, a čuo učenje imama na
jacijskom namazu.[^45]  

# 11. Rezervisanje mjesta u džamiji  

Jedan od postupaka koji mogu uzrokovati gubljenje skrušenosti
u namazu jeste navika stalnog klanjanja na istom mjestu
u džamiji, pa kada onoga koji tako čini neko pretekne na to
mjesto, on se ne može koncentrisati i obaviti namaz skrušeno,
jer je promijenio mjesto na kojem dugo vremena klanja.  

Od Abdurrahmana ibn Šibla, r.a., prenosi se da je kazao: „Allahov
Poslanik zabranio je ‘kljucanje vrane’, sjedenje kao što
to čine divlje zvijeri te neprestano klanjanje na istom mjestu
u mesdžidu kao što se deva u toru uvijek spušta na isto mjesto.“
[^46]  

Kazao je šejh Mešhur ibn Hasen: „Mudrost ove zabrane ogleda
se u sljedećem:  

- To vodi ka prepoznatljivosti, pretvaranju;  

- Time čovjek biva uskraćen činjenja ibadeta na različitim
mjestima, koja će svjedočiti za njega na Sudnjem danu.  

- Zato što će mu stalno činjenje ibadeta na istom mjestu
postati navika i teškoća da ga obavi na drugom mjestu.
Kada ibadeti postanu navika, to je put ka njihovom ostavljanju.“
[^47]  

# 12. Zijevanje u namazu   

Zijevanje može biti razlogom gubljenja skrušenosti u namazu.
Stoga u hadisima Allahovog Poslanika, sallallahu alejhi ve sellem,
nalazimo preporuku da se čovjek maksimalno potrudi da
zaustavi zijevanje, jer se šejtan smije osobi koja zijeva i ulazi
u njegovo tijelo. Prethodno smo spomenuli da šejtan zavodi
klanjača svojim došaptavanjem do te mjere da ne zna koliko
je klanjao.  

Ebu Hurejre, radijallahu anhu, prenosi da je Vjerovjesnik, sallallahu
alejhi ve sellem, rekao: „Uistinu Allah voli kihanje, a ne
voli zijevanje, pa kada neko od vas kihne i na tome se zahvali
Uzvišenom Allahu rekavši ‘elhamdulillah’, svaki musliman
koji ga je čuo obavezan je da mu nazdravi riječima ‘jerhamukellah’
(Allah ti se smilovao). Što se tiče zijevanja, ono dolazi
od šejtana, pa kada se nekome od vas bude zijevalo, neka se
suzdrži koliko može, jer kada neko od vas zijeva, šejtan mu se
smije.”[^48]  

Ebu Seid el-Hudri, radijallahu anhu, prenosi da je Allahov
Poslanik, sallallahu alejhi ve sellem, rekao: „Kada neko od
vas bude zijevao, neka stavi ruku na usta, jer uistinu šejtan
ulazi.”[^49]  

# 13. Namaz pored osobe koja je jela bijeli ili crveni luk  

Iščitavajući hadise Allahovog Poslanika, sallallahu alejhi ve sellem,
nalazimo da je zabranio dolazak u džamiju osobi koja je
konzumirala bijeli ili crveni luk, a još se iz nje osjeti neugodan
miris, jer to smeta melecima, ali i ljudima.  

Vjerujem da je svako do nas makar jednom u životu imao priliku
da do njega u namazu klanja osoba koja je jela bijeli luk
ili se od nje osjeti neki neugodan miris, što neminovno biva
razlogom dekoncentrisanja klanjača i umanjivanja njegove
skrušenosti, jer ga to uznemirava i okupira njegovu pažnju.  

Džabir, radijallahu anhu, prenosi da je Vjerovjesnik, sallallahu
alejhi ve sellem, rekao: „Ko je jeo bijeli ili crveni luk, neka se
udalji od nas ili napusti našu džamiju.“[^50]  

U verziji koju bilježi Muslim navodi se: „Ko je jeo crveni ili
bijeli luk ili prasu, neka se nipošto ne približava našoj džamiji,
jer melecima smeta ono što smeta i ljudima.“  

Analogno tome, islamski učenjaci spomenuli su i neugodan
miris pušača, koji nekada nisu ni svjesni koliko se oni i njihova
odjeća osjete na duhan i koliko to smeta nepušačima. Ukoliko
u safu stane do napušača, mnogo će ga uznemiriti, što će biti
razlogom slabljenja njegove skrušenosti u namazu. Štaviše,
„miris“ duhana još je neugodniji od mirisa bijelog luka zbog
spoznaje da je konzumiranje bijelog luka halal i veoma korisno,
za razliku od duhana, koji je zabranjen i šteti ljudskom
zdravlju.  

Kazao je Ibn Baz: „Ovaj i drugi vjerodostojni hadisi s istim
značenjem ukazuju na pokuđenost dolaska u džamiju radi
obavljanja namaza u džematu sve dok se od insana osjeti neugodan
miris, koji uznemirava ljude u njegovoj blizini – bio to
plod konzumiranja bijelog ili crvenog luka ili neke druge vrste
hrane koja ima neugodan miris ili duhana – sve dok ne nestane
tog neugodnog mirisa. Treba znati da je, uz to što mu je
neugodan miris, duhan zabranjen zbog mnogo štetnosti, koje
su općepoznate.“[^51]  

Kako neko ne bi pogrešno razumio propis, pa putem šejtanovog
došaptavanja zaključio da ako neugodan miris duhana
uznemirava klanjače, ne treba ići u džamiju – treba znati da se
od pušača traži da ostavi duhan i na taj način se riješi neugodnih
mirisa, pa će nakon toga moći dolaziti u džamiju i svojim
prisustvom ne ometati druge klanjače.  

# 14. Namaz prema perdi/sutri  

Pošto je već bilo govora o propisima perde, ovdje valja spomenuti
da je klanjanje prema njoj jedan od veoma uspješnih načina
povećanja koncentracije te put ka skrušenom obavljanju
namaza. Nažalost, kako smo kazali u prethodnom poglavlju,
mnogo je onih koji ne paze na ovo pitanje, pa time otvaraju
vrata šejtanu i njegovim došaptavanjima.  

Od Sehla ibn Ebi Hasmete, r.a., prenosi se da je Allahov Poslanik,
sallallahu alejhi ve sellem, kazao: „Kada neko od vas
klanja prema perdi/sutri, neka joj se približi i ne dopusti šejtanu
da mu namaz prekida.“[^52]  

Kazao je Mula Ali el-Kari: „Iz ovog hadisa shvatamo da perda/
sutra sprečava šejtana da zavodi klanjača i svojim došaptavanjima/
vesvesama zavlada njegovim srcem, potpuno ili djelimično,
shodno njegovoj iskrenosti i okretanju ka Allahu tokom
namaza. Nepostojanje perde ispred klanjača daje mogućnost
šejtanu da ga zavede od onoga na što cilja: skrušenosti, poniznosti
te razmišljanja o učenju Kur’ana i namaskih dova i
zikrova.“[^53]  

# 15. Razumijevanje svega što se uči i izgovara u namazu  

Ako želi biti skrušen u namazu, vjernik bi trebao razumjeti
ono što uči, bilo to učenje Kur’ana, dova ili zikrova u toku
namaza.  

**Klanjač bi se trebao maksimalno potruditi da razumije:**  

a) Značenje riječi Allahu ekber, s kojima se stupa i ulazi u
namaz  

b) Značenje dove kojom se otpočinje namaz (Subhaneke
Allahumme ve bihamdike ili neka druga)  

c) Značenje Euze i Bismille  

d) Značenje Fatihe, najveličanstvenije sure u Kur’anu  

e) Značenje sura i ajeta koji se uče nakon Fatihe  

f ) Značenje dova i zikrova koji se uče na ruku’u  

g) Značenje dova i zikrova koji se uče prilikom povratka s
ruku’a  

h) Značenje dova i zikrova koji se uče na sedždi  

i) Značenje dova i zikrova koji se uče između dvije sedžde  

j) Značenje Et-tehijjatu  

k) Značenje salavata  

Spoznaja i razumijevanje spomenutoga je veliki, ako ne i najbitniji
preduvjet da bismo se mogli koncentrisati i skrušeno
obaviti namaz.  

Osobi koja ne zna značenje onoga što uči veoma je teško da se
koncentriše i bude skrušena u namazu.  

U sunnetu Allahovog Poslanika, sallallahu alejhi ve sellem,
nalazimo da je on razmišljao o onome što uči u namazu, što je
bilo razlogom da plače u namazu te da tokom kiraeta/učenja
Kur’ana veliča Allaha jer je proučio ajet u kojem se spominje
Njegovo veličanje.  

Ebu Abdullah Huzejfe b. Jeman, radijallahu anhu, kazuje:
„Jedne noći klanjao sam s Vjerovjesnikom, sallallahu alejhi ve
sellem. Počeo je učiti suru El-Bekara. Pomislio sam da će učiniti
ruku’ poslije proučenih stotinu ajeta, ali je nastavio učiti.
Tada sam pomislio da će na tom rekatu proučiti cijelu suru
El-Bekara, ali on je nastavio učiti dalje. Potom je počeo učiti
suru En-Nisa, pa ju je proučio cijelu, nakon čega je počeo
učiti suru Alu Imran, pa je i nju proučio kompletnu. Učio je
polahko, po tertilu, i kada bi proučio ajet u kojem se Allah
veliča, veličao bi Ga; ako se u ajetu spominjala dova, učio bi
dovu; ako se tražila zaštita, tražio bi je. Zatim je učinio ruku’
izgovarajući: ‘Subhane Rabbijel-Azim!’ (Neka je slava mome
Veličanstvenom Gospodaru!) Na ruku’u se zadržao onoliko koliko
i na kijamu, a onda je rekao: ‘Semiallahu limen hamideh,
Rabbena lekel-hamd!’ (Čuje Allah onoga ko Mu zahvaljuje;
Gospodaru naš, Tebi pripada zahvala!), pa se ispravio i dugo
stajao, približno onoliko koliko je bio na ruku’u. Nakon toga
učinio je sedždu izgovarajući: ‘Subhane Rabbijel-A’la!’ (Neka
je slava mome Uzvišenom Gospodaru!), zadržavajući se na
sedždi približno onoliko koliko se zadržao na kijamu.”[^54]  

# 16. Melodično učenje Kur’ana u namazu  

Melodično učenje Kur’ana zasigurno ostavlja traga na koncentraciju
i skrušenost u namazu, znajući da je Allahov Poslanik,
sallallahu alejhi ve sellem, i djelom i riječima podsticao na to.  

Jedno je imati lijep glas, koji je dar od Allaha, a drugo učiti
melodično. Insan se treba potruditi, u granicama onoga što
mu je Allah podario, da lijepo i melodično uči Kur’an.  

Bera b. Azib, radijallahu anhu, kazuje: „Čuo sam Vjerovjesnika,
sallallahu alejhi ve sellem, kako na jacijskom namazu uči suru
Vet-tini vez-zejtun. Nikada nisam čuo da neko ima ljepši glas
od njega.”[^55]  

Ebu Lubaba, radijallahu anhu, prenosi da je Vjerovjesnik, sallallahu
alejhi ve sellem, rekao: „Nije od nas onaj koji se ne
trudi da melodičnim glasom uči Kur’an.”[^56]  

Od Bera ibn Aziba, r.a., prenosi se da je Allahov Poslanik,
sallallahu alejhi ve sellem, rekao: „Uljepšajte Kur’an svojim
glasovima.“[^57]  

Kazao je En-Nevevi: „Rekao je El-Kadi: ‘Učenjaci imaju jednoglasan
stav da je pohvalno uljepšavati glas prilikom učenja
Kur’ana.’“[^58]  

# 17. Učenje dova i zikrova prenesenih od Poslanika  

Veoma korisna metoda, koju su, nažalost, mnogi zapostavili,
jeste učenje različitih dova u namazu zabilježenih u vjerodostojnim
hadisima od Poslanika. Kada se u namazu neprestano
uče iste dove, one s vremenom postanu rutina, tako da izostane
razmišljanje o njihovom značenju. S druge strane, ako se
namaz obavlja tako da se nekada uči jedna, a drugi put druga
dova, to biva razlogom povećanja koncentracije i skrušenosti.
Tako ćemo naći da veliki broj klanjača nakon početnog tekbira
u namazu godinama uči istu dovu Subhaneke, toliko da
o njenom značenju uopće ne razmišljaju, već je rutinski uče
bez razmišljanja. Kada bi im se reklo da je sporo prouče, ne bi
mogli, jer su naučili da je uče brzo i bez razmišljanja.  

Ako pogledamo u sunnet Allahovog Poslanika, sallallahu alejhi
ve sellem, vidjet ćemo da je on na više mjesta u namazu
učio različite dove, za razliku od nas, koji godinama učimo
iste. Nakon početnog tekbira, na ruku’u, nakon povratka s
ruku’a, na sedždi i prije selama Allahov Poslanik je učio više
dova, pa bi bilo lijepo da ih i mi naučimo i praktikujemo.  

Kazao je šejh Muhammed ibn Salih el-Usejmin: „Pravno
pravilo glasi: ‘Lijepo je ibadete koji su preneseni na više načina
praktikovati na sve te načine.’ U tome se kriju mnoge koristi:
čuva se sunnet Allahovog Poslanika, olakšava se ljudima
(šerijatskim obaveznicima) jer su neki načini lakši od drugih,
to biva razlogom prisutnosti srca te odagnava lijenost i
monotoniju.“[^59]  

# 18. Sjećanje na smrt  

Na klanjača koji bude svjestan da je namaz koji namjerava
obaviti možda njegov posljednji takva spoznaja će zasigurno
ostaviti traga, povećati njegovu koncentraciju i skrušenost, jer
će se potruditi da ga obavi što potpunije kako bi zaslužio što
veću nagradu.  

U sunnetu Allahovog Poslanika, sallallahu alejhi ve sellem,
nalazimo da je ljudima savjetovao da se prije namaza sjete smrti
i da ga obave poput onoga ko se oprašta od dunjaluka.  

Od Ebu Ejjuba, r.a., prenosi se da je neki čovjek došao Allahovom
Poslaniku, sallallahu alejhi ve sellem, i kazao: „Allahov
Poslaniče, poduči me, ali nemoj da to bude nešto dugo.“ On
mu je odgovorio: „Kada ustaneš da klanjaš, obavi namaz onoga
ko se oprašta od dunjaluka, i nemoj izgovoriti riječ zbog
koje ćeš se sutra izvinjavati, i sustegni se od onoga što ljudi
posjeduju.“[^60]  

Od Enesa, r.a., prenosi se da je Allahov Poslanik, sallallahu alejhi
ve sellem, kazao: „Sjeti se smrti u namazu, jer ako se čovjek
sjeti smrti, to će biti razlogom da lijepo obavi namaz. I obavi
namaz osobe koja misli da neće klanjati drugi. Čuvaj se svake
stvari zbog koje ćeš se sutra izvinjavati.“[^61]  

# 19. Spoznaja da od namaza imamo onoliko koliko smo u njemu prisutni i skrušeni  

Veoma efikasan način da povećamo koncentraciju u namazu i
potrudimo se da ga skrušeno obavimo jeste spoznaja da ćemo
kod Allaha od svoga namaza imati ono što budemo klanjali
svjesno, skrušeno i fokusirano na ono što govorimo.  

Od Ammara ibn Jasira, r.a., prenosi se da je kazao: „Čuo sam
Allahovog Poslanika, sallallahu alejhi ve sellem, kako govori:
‘Ima ljudi koji završe s namazom, a od njega im je upisana
samo desetina, devetina, osmina, sedmina, šestina, petina, četvrtina,
trećina, polovina.“[^62]  

Od Ebu Jesera Ka’ba ibn Amra es-Sulemijja, r.a., prenosi se
da je Allahov Poslanik, sallallahu alejhi ve sellem, kazao: „Ima
među vama ljudi koji namaz obave potpuno, a neki klanjaju
polovinu, trećinu, četvrtinu, petinu“, sve dok nije stigao do
desetine.[63]  

# 20. Upućivanje dove u namazu  

Jedna od metoda kojom se može povećati skrušenost je upućivanje
dove tokom namaza na mjestima gdje je to propisano,
naročito kada je riječ o sedždi.  

Iskreno i skrušeno učenje dove Gospodaru na sedždi – ali i
na drugim položajima u namazu na kojima se, kako je potvrđeno,
može doviti – od insana će sigurno odagnati šejtana i
njegova došaptavanja, te ojačati njegovu koncentraciju i povećati
skrušenost.  

Sama spoznaja da je na sedždi najbliži svome Gospodaru povećava
kod njega strahopoštovanje prema Stvoritelju i čini ga
skrušenim.  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Čovjek je najbliži
svome Gospodaru kada Mu čini sedždu, pa na sedždi što više
upućujte dove.”[^64]  

Ibn Abbas, radijallahu anhu, prenosi da je Allahov Poslanik,
sallallahu alejhi ve sellem, rekao: „Na ruku’u veličajte Uzvišenog
Gospodara, a na sedždi se usrdno posvetite dovi, jer je
najpreče da vam tada dova bude primljena.”[^65]  

# 21. Klanjanje potvrđenih sunneta, pogotovo onih prije farz-namaza  

Klanjanje potvrđenih sunneta jedan je od razloga jačanja koncentracije
u obaveznom namazu, a pogotovo kada je riječ o
sunnetima koji se klanjaju prije farza.  

Time se čovjek pripremi za obavljanje obaveznog namaza, za
razliku od onog koji dolazi u džamiju i odmah se priključuje
zajedničkom klanjanju. Takva je osoba mnogo lakši plijen za
šejtana i njegove vesvese nego ona koja je već klanjala potvrđeni
sunnet prije namaza i time se pripremila za farz-namaz.  

Također, čovjek koji bude svjestan da obavljanjem dobrovoljnih
namaza nadoknađuje propuste koji mu se dese u farzima
sigurno će se truditi da redovno klanja potvrđene sunnete prije
i poslije namaza.  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Prvo za šta će čovjek od
svih svojih djela na Sudnjem danu polagati račun jeste namaz.
Ako mu namaz bude ispravan, spasio se i uspio je, a ako bude
neispravan, izgubljen je i upropašten. Ako mu bude nedostajalo
farzova, Uzvišeni i Svevišnji Gospodar reći će: ’Pogledajte
ima li Moj rob dobrovoljnih namaza / nafila kako bi mu se
upotpunilo ono što mu nedostaje od farzova!’ Zatim će na isti
način polagati račun za ostala svoja djela.”[^66]  

# 22. Uznemiravanje drugih svojim učenjem i zikrom  

Insan prilikom obavljanja namaza u džematu treba biti svjestan
da nije sam i da u njegovoj blizini klanjaju i drugi, pa
bi se trebao potruditi da ih svojim učenjem i namazom ne
uznemirava. Nerijetko se dešava da ljudi glasnim ili poluglasnim
učenjem Kur’ana, izgovaranjem dova u namazu, razgovorom
u džamiji ili zajedničkim zikrom uznemiravaju druge
klanjače i dekoncentrišu ih.  

Ebu Sei’d, r.a., kazuje: „Allahov Poslanik, sallallahu alejhi ve
sellem, bio je u itikafu u svojoj džamiji, pa je, čuvši neke kako
glasno uče Kur’an, odgrnuo zastor i kazao: „Zaista svi vi dozivate
svoga Gospodara, zato nemojte jedni druge uznemiravati
i podizati glasove iznad drugih tokom učenja Kur’ana.“ Ili je
kazao: „Dok ste u namazu.“[67]  

# 23. Borba protiv šejtanskih došaptavanja / vesvesa  

Jedno od šejtanovih metoda u borbi protiv ljudi su došaptavanja.
U namazu šejtan došaptava insanu ono čime će ga zaokupirati
kako ne bi postigao očekivanu korist od namaza: povećanje
imana/vjerovanja, odgajanje i udaljavanje od grijeha.  

Sljedeći hadis potvrđuje da šejtan toliko može došaptavati insanu,
a on se tome predati i slijediti njegovo došaptavanje, da
na kraju uopće ne zna koliko je klanjao.  

Ebu Hurejre, radijallahu anhu, prenosi da je Allahov Poslanik,
sallallahu alejhi ve sellem, rekao: „Kada se oglašava poziv za
namaz (kada se uči ezan), šejtan se dâ u bijeg bučno puštajući
vjetrove, a sve to kako ne bi slušao ezan. Kada se ezan
prouči, on se vrati. Kada se uči ikamet, on ponovo pobjegne, a
kada se ikamet prouči, on se opet vrati kako bi čovjekove misli
odvraćao od namaza govoreći mu: ’Sjeti se toga i toga, misli
o tome i tome’ – a ničega od toga nije se mogao sjetiti ranije.
Tako šejtan čini sve dok čovjek ne zaboravi koliko je rekata
namaza klanjao.”[^68]  

Putem došaptavanja šejtan je zaveo i na grijeh naveo našeg
praoca Adema i njegovu suprugu Havu.  

Kazao je Uzvišeni Allah: „I šejtan im poče došaptavati da bi im
otkrio stidna mjesta njihova, koja su im skrivena bila, i reče:
‘Gospodar vaš vam zabranjuje ovo drvo samo zato da ne biste
meleki postali ili da ne biste besmrtni bili’- i zaklinjaše im se:
‘Ja sam vam, zaista, savjetnik iskreni!’ I na prevaru ih zavede.
A kad oni drvo okusiše, stidna mjesta njihova im se ukazaše i oni po sebi džennetsko lišće stavljati počeše. ‘Zar vam to drvo
nisam zabranio?!’ - zovnu ih Gospodar njihov - ‘i rekao vam:
„Šejtan vam je, zbilja, otvoreni neprijatelj.“’“[^69]







[^1]: Nije mi poznato da na bosanskom jeziku postoji detaljnija i potpunija knjiga koja govori o
Allahovim imenima i svojstvima Komentara Allahovih lijepih imena autora profesora Sanela Ramića.
Stoga svima koji žele detaljno istražiti ovu temu toplo preporučujem tu knjigu.
[^2]: Kaf, 6–11.
[^3]: Ez-Zarijat, 20–23.
[^4]: Alu Imran, 190–191.
[^5]: El-Ahkaf, 33.
[^6]: Er-Rad, 3.
[^7]: En-Nahl, 10–19.
[^8]: Er-Rum, 19–27.
[^9]: Es-salatu ve ahkamu tarikiha, str. 140.
[^10]: Hadis bilježi Ebu Davud, br. 862; šejh Albani ga je ocijenio hasenom/dobrim. Pogledati:
Sahih Ebu Davud, 4/12, br. 808; Es-Sahiha, 3/156, br. 1.168.
[^11]: Mealimus-sunen, 1/212.
[^12]: Hadis bilježi Buhari, br. 793, i Muslim, br. 397.
[^13]: Hadis bilježi Ibn Huzejme, br. 474. Šejh Albani ocijenio ga je dobrim/hasenom. Pogledati:
Es-Sahiha, 4/135.
[^14]: Hadis bilježi Muslim, br. 244.
[^15]: Hadis bilježi Muslim, br. 234.
[^16]: Muttefekun alejhi: Buhari, br. 584, i Muslim, br. 564.
[^17]: Hadis bilježi Muslim, br. 564.
[^18]: Hadis bilježi Muslim, br. 567.
[^19]: El-Earaf, 31.
[^20]: Hadis bilježi Ebu Davud, br. 5.059, od Enesa b. Malika, radijallahu anhu; šejh Albani ocijenio
ga je vjerodostojnim. Pogledati: Tehridž El-kelim et-tajjib, 1/89, br. 59.
[^21]: Muttefekun alejhi: Buhari, br. 908, i Muslim, br. 602.
[^22]: Muttefekun alejhi: Buhari, br. 615, i Muslim, br. 437.
[^23]: Hadis bilježi Muslim, br. 713
[^24]: Hadis bilježi Muslim, br. 714.
[^25]: Muttefekun alejhi: Buhari, br. 443, i Muslim, br. 715.
[^26]: Hadis bilježi Muslim, br. 384.
[^27]: Hadis bilježi Ebu Davud, br. 521, od Enesa b. Malika, radijallahu anhu; šejh Albani ga je
ocijenio vjerodostojnim. Pogledati: Sahih Ebu Davud (El-Umm), 3/14, br. 534.
[^28]: Hadis bilježi Muslim, br. 440.
[^29]: Muttefekun alejhi: Buhari, br. 615, i Muslim, br. 437.
[^30]: Hadis bilježi Ebu Davud, br. 667, s lancem prenosilaca koji odgovara kriterijima imama
Muslima. Šejh Albani ovaj hadis je ocijenio vjerodostojnim. Pogledati: Sahih Ebu Davud (El-Umm)
3/245, br. 673.
[^31]: Hadis bilježi Ebu Davud, br. 666, s vjerodostojnim lancem prenosilaca. Šejh Albani ga je
ocijenio vjerodostojnim. Pogledati: Sahih Ebu Davud (El-Umm) 3/243, br. 672.
[^32]: Muttefekun alejhi: Buhari, br. 723, i Muslim, br. 433.
[^33]: Hadis bilježi Buhari, br. 751.
[^34]: Hadis bilježi Muslim, br. 2.203.
[^35]: Hadis bilježi Buhari, br. 373, i Muslim, br. 556 i ovo je njegov rivajet.
[^36]: Hadis bilježi Buhari, br. 1.207, i Muslim, br. 546.
[^37]: Fethul-Bari, 3/79.
[^38]: El-Bahrur-raik, 2/21.
[^39]: Hadis bilježi Buhari, br. 793, i Muslim, br. 397.
[^40]: Hadis bilježi Muslim, br. 560.
[^41]: El-Binaje šerhul-Hidaje, 2/446.
[^42]: Ovu predaju bilježi Buhari, muallekan, poglavlje: „Kada se postavi hrana i prouči ikamet za
namaz“, 1/135.
[^43]: Muttefekun alejhi. Buhari, br. 671, Muslim, br. 557.
[^44]: Eš-šerh El-Mumti’, 3/237–239.
[^45]: Hadis bilježi Buhari, br. 5.464.
[^46]: Hadis bilježi Ebu Davud, br. 862; šejh Albani ocijenio ga je hasenom/dobrim. Pogledati:
Sahih Ebu Davud, 4/12, br. 808; Es-Sahiha, 3/156, br. 1.168.
[^47]: El-Kavlu el-mubin, str. 77.
[^48]: Hadis bilježi Buhari, br. 6.223.
[^49]: Hadis bilježi Muslim, br. 2.995.
[^50]: Muttefekun alejhi: Buhari, br. 584, i Muslim, br. 564.
[^51]: Medžmu’ fetava Ibn Baz, 12/82.
[^52]: Hadis bilježi Ahmed, br. 16.090; Ebu Davud, br. 695. Šejh Albani ga je ocijenio vjerodostojnim.
Pogledati: Sahih Ebu Davud, 3/277, br. 692; Sifatu salatin-Nebijj, 1/115.
[^53]: Mirkatul-Mefatih, 2/646.
[^54]: Hadis bilježi Muslim, br. 772.
[^55]: Muttefekun alejhi: Buhari, br. 769, i Muslim, br. 464.
[^56]: Hadis bilježi Ebu Davud, 1.471, s dobrim lancem prenosilaca. Šejh Albani ovaj hadis je
smatrao vjerodostojnim. Pogledati: Sahih Ebu Davud (El-Umm) 5/212, br. 1.322.
[^57]: Hadis bilježi Ebu Davud, br. 1.468; šejh Albani ga je ocijenio vjerodostojnim. Pogledati:
Sahih Ebu Davud, 5/208, br. 1.320.
[^58]: Šerh Nevevi ala Muslim, 6/80.
[^59]: Eš-Šerh El-Mumtia’, 2/56.
[^60]: Hadis bilježi Ibn Madže, br. 4.171; šejh Albani ga je ocijenio dobrim/hasenom. Pogledati:
Es-Sahiha, 1/758, br. 401.
[^61]: Hadis bilježi Ed-Dejlemi u Musned El-Firdevsu, 1/1/51; šejh Albani ga je ocijenio hasenom/
dobrim. Pogledati: Es-Sahiha, 6/820, br. 2.839.
[^62]: Hadis bilježi Ebu Davud, 1/211, br. 796; šejh Albani ga je ocijenio dobrim/hasenom. Pogledati:
Sahih Ebu Davud, 3/382, br. 761.
[^63]: Hadis bilježi Ahmed, 24/280, br. 15.522.; Nesai u Es-Sunnen El-Kubra, 1/316, br. 616; šejh
Albani ga je ocijenio dobrim/hasenom li gajrihi. Pogledati: Et-Tergib, 1/352, br. 538.
[^64]: Hadis bilježi Muslim, br. 482.
[^65]: Hadis bilježi Muslim, br. 479.
[^66]: Hadis bilježi Tirmizi, br. 413. Šejh Albani ovaj hadis je ocjenio vjerodostojnim. Pogledat:
Sahih Et-Tergib, 1/353, br. 540.
[^67]: Hadis bilježi Ebu Davud, br. 1332. Šejh Albani ocjenio je ovaj hadis vjerodostojnim. Pogledat:
Sahih Ebu Davud, 5 / 77 str., br. 1203.
[^68]: Muttefekun alejhi: Buhari, br. 608, i Muslim, br. 389.
[^69]: El-E’araf, 20–22.
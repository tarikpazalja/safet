---
title: "Skrušenost Allahovog Poslanika u namazu"
order: 3
---

Osoba koja bude čitala biografiju Allahovog Poslanika, sallallahu
alejhi ve sellem, neminovno će shvatiti da je on
na poseban način doživljavao namaz.  

U namazu se odmarao. Osjećao posebnu slast. Toliko je klanjao
nafilu da su mu noge otjecale. Dakle, namaz je zauzimao
posebno mjesto u Poslanikovom, sallallahu alejhi ve sellem,
životu. U nastavku ćemo spomenuti nekoliko dokaza za to.  

Prenosi se od Ubejda ibn Umejra da je došao kod Aiše, r.a.,
i upitao je da mu ispriča najčudniju stvar koju je vidjela kod
Allahovog Poslanika, sallallahu alejhi ve sellem. Ona je, r.a.,
zašutjela i rekla: „Jedne večeri ustao je iz postelje i kazao mi:
‘Aiša, dozvoli mi da napustim postelju i posvetim se ibadetu
svome Gospodaru?’ Rekla sam mu: ‘Tako mi Allaha, ja neizmjerno
volim tvoju bliskost, ali me isto tako veseli ono što tebe
veseli.’ Ustao je, abdestio se i počeo klanjati noćni namaz. Nije
prestajao plakati dok mu suze nisu natopile bradu, pa je nastavio
plakati dok mu suze nisu nakvasile krilo, a zatim i zemlju
na kojoj je stajao. Nakon toga je došao Bilal, r.a., da uči ezan
za sabah-namaz. Kada je vidio uplakanog Poslanika, sallallahu
alejhi ve sellem, rekao je: ‘Allahov Poslaniče, plačeš, a oprošteni
su ti i prvi i posljednji grijesi?’ On mu na to odgovori: ‘A
zar da ne budem zahvalni Allahov rob? Sinoć su mi objavljeni
ajeti, teško onome ko ih bude učio, a ne bude razmišljao o
njima. To su ajeti sure Ali Imran: „U stvaranju nebesa i zemlje
i u izmjeni noći i dana su, zaista, znamenja za razumom obdarene. Za one koji i stojeći i sjedeći i ležeći Allaha spominju i
o stvaranju nebesa i Zemlje razmišljaju.“’“[^1]  

Abdullah b. Šihhir, radijallahu anhu, rekao je: „Došao sam Allahovom
Poslaniku, sallallahu alejhi ve sellem, dok je klanjao,
a iz njegovih prsa dopirao je zvuk plača poput zvuka lonca koji
ključa.”[^2]  

Ebu Abdullah Huzejfe b. Jeman, radijallahu anhu, kazuje:
„Jedne noći klanjao sam s Vjerovjesnikom, sallallahu alejhi
ve sellem. Počeo je učiti suru El-Bekara. Pomislio sam da će
učiniti ruku’ poslije proučenih stotinu ajeta, ali je nastavio
učiti. Tada sam pomislio da će na tom rekatu proučiti cijelu
suru El-Bekara, ali je nastavio učiti dalje, tako da je proučio
i sure En-Nisa i Alu Imran. Učio je polahko, po tertilu; kada
bi proučio ajet u kojem se Allah veliča, veličao bi Ga; ako se
u ajetu spominjala dova, učio bi dovu; a ako se tražila zaštita,
tražio bi je. Zatim je učinio ruku’ izgovarajući: ‘Subhane Rabbijel-
Azim!’ (Neka je slava mome Veličanstvenom Gospodaru!)
Na ruku’u se zadržao koliko i na kijamu, a onda je rekao:
‘Semi’allahu limen hamideh, Rabbena lekel-hamd!’ (Čuje
Allah onoga ko Mu zahvaljuje, Gospodaru naš, Tebi pripada
zahvala!), pa se ispravio i dugo stajao, približno onoliko koliko
je bio na ruku’u. Nakon toga učinio je sedždu izgovarajući:
‘Subhane Rabbijel-A’la!’ (Neka je slava mome Uzvišenom
Gospodaru!), zadržavajući se na sedždi približno onoliko koliko je bio na kijamu.”[^3]  

Aiša, radijallahu anha, prenosi da je Vjerovjesnik, sallallahu
alejhi ve sellem, toliko dugo stajao na noćnom namazu da bi
mu noge znale oteći, pa bi ga upitala: „Zašto to činiš, Allahov
Poslaniče, kada ti je Allah oprostio i prijašnje i buduće
grijehe?“ On joj na to odgovori: „Zar da ne budem zahvalni
rob?!”[^4]  

Aiša, radijallahu anha, rekla je: „Allahov Poslanik, sallallahu
alejhi ve sellem, ni u ramazanu ni mimo njega ne bi klanjao
više od jedanaest rekata (noćnog namaza). Klanjao bi četiri
rekata, a ne pitaj kako su dugi i lijepi bili! Nakon toga klanjao
bi još četiri rekata, a ne pitaj kako su dugi i lijepi bili! Zatim je
klanjao tri rekata, a ja ga upitah: ‘Allahov Poslaniče, spavaš li ti
prije nego što klanjaš vitr-namaz?’ a on mi odgovori: ‘O Aiša,
moje oči spavaju, ali moje srce ne spava.’”[^5]  

Od Enesa, r.a., prenosi se da je Poslanik, sallallahu alejhi ve
sellem, kazao: „Meni su učinjene dragim dvije dunjalučke stvari:
žene i miris, a radost moga oka je u namazu.“[^6]

[^1]: Hadis bilježi Ibn Hibban, 2/387, br. 620; šejh Albani ga je ocijenio vjerodostojnim. Pogledati:
Sahih Et-Tergib, 2/186, br. 1.468.
[^2]: Hadis bilježi Ebu Davud, br. 904, s vjerodostojnim lancima prenosilaca. Šejh Albani potvrdio
je njegovu vjerodostojnost. Pogledati: Sahih Ebu Davud (El-Umm), 4/58, br. 839.
[^3]: Hadis bilježi Muslim, br. 772.
[^4]: Muttefekun alejhi: Buhari, br. 4.837, i Muslim, br. 2.820.
[^5]: Muttefekun alejhi: Buhari, br. 1.147, i Muslim, br. 738.
[^6]: Hadis bilježi Ahmed, br. 12.294. Šejh Albani ga je ocijenio vjerodostojnim. Pogledati:
Es-Sahiha, 4/424, br. 1.809.